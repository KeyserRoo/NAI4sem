rzeprowadzenia operacji wojskowych na wielką skalę. 

Fryderyk Wielki, Napoleon i Moltke, wielcy uczeni wojny byli 
zdeklarowanymi wielbicielami szachów i czerpali z nich wiele 
inspiracji, które pomogły im w tworzeniu planów wojskowych. Istotnie, 
żadna inna gra nie oferuje tak pełnej analogii do wojny. 

Dwie armie ustawione naprzeciw siebie na szachownicy, złożone z różnych 
jednostek, które można z powodzeniem odnieść do piechoty, kawalerii i 
artylerii.

Sukces operacji przeprowadzanych na szachownicy w żaden sposób nie 
zależy od przypadku, a jedynie od umiejętności graczy będących 
głównodowodzącymi swoich sił.

Aczkolwiek gra w szachy różni się od rzeczywistej bitwy tym, że siła 
materiału obu stron jest identyczna, kolejność wydarzeń w szachach jest 
taka sama jak na wojnie. Wojska zostają najpierw w jak najkrótszym 
czasie zmobilizowane i postawione w gotowości do działania, następnie 
zajmują one strategiczne pozycję, co pozwala na swobodę ich ruchów i 
zabezpiecza linie odwrotu, a ostatecznie, kiedy formacja nieprzyjaciela 
jest już rozpoznana, zostaje opracowany plan strategiczny, który 
generałowie próbują wcielić w życie przy pomocy różnych manewrów 
taktycznych.

Zważywszy te podobieństwa szachów i wojny, nie zaskakuje fakt zdobycia 
przez szachy wielkiej popularności wśród wszystkich tych, na których 
pracę czy przemyślenia wojna miała wpływ więcej niż powierzchowny.

Szachy są grą, której studiowanie może przynieść wiele znaczących 
korzyści, niezależnie od doskonalenia zdolności strategicznych.

Umiejętności rozwijane przez szachy są przydatne wszędzie tam gdzie 
istnieje potrzeba logicznego myślenia i koncentracji, a nie można 
zaprzeczyć, że wartości te są jak najbardziej pożądane w  praktyce 
codziennego dnia, gdzie praca umysłowa w tak dużym stopniu zastępuje 
obecnie pracę fizyczną.

Granie w szachy w sposób przemyślany, nie tylko rozwija jakość 
logicznego myślenia i siłę wyobraźni, ale również zmierza w kierunku 
rozwijania siły charakteru. Uczy nas aby nie być pochopnym w swoich 
decyzjach lecz aby nieustannie doskonalić zdolność przewidywania, 
ponieważ musimy liczyć się z konsekwencjami naszych poczynań. Co 
więcej, uczymy się ostrożności, która każe nam badać całą scenę akcji, 
zamiast gubić się w szczegółach; uczymy się także tego aby nie 
zniechęcać się porażkami, lecz zawsze poszukiwać dróg wyjścia z 
sytuacji. 

Szachy są korzystne zarówno dla ludzi młodych jak i starszych. Dla 
dziecka będą fascynującą rozrywką, w nieuświadomiony sposób rozwijającą 
podczas gry jego intelekt i dającą świetne przygotowanie dla 
nadchodzących życiowych wyzwań, niezależnie od tego czym się okażą. Dla 
osoby dorosłej szachy również warte są nauki, ponieważ będą najlepszym 
towarzyszem w czasie wolnym od zajęć.

Przyczyna, dla której wiele osób nie decyduje się na naukę tej gry czy 
też na nauczanie jej swoich dzieci jest taka, że szachy błędnie 
przedstawiane są jako gra bardzo trudna do opanowania. To fałszywe 
wrażenie powstało głównie na skutek stosowania niewłaściwych metod 
nauki gry w szachy. Większość autorów podręczników szachowych analizuje 
labirynt wariantów i oczekuje, że czytelnik będzie zapamiętywał 
posunięcia mające na celu kontrowanie manewrów przeciwnika, zamiast po 
prostu rozwinąć kilka zdroworozsądkowych zasad, które są zrozumiałe i w 
zupełności wystarczają aby z każdego uczynić dobrego gracza.

To, że szachy bazują na stosowaniu ogólnych prawideł, które każdy może 
opanować i cieszyć się nimi bez zapamiętywania czegokolwiek poza 
zasadami poruszania się bierek, stanowi o ich wielkiej przewadze nad 
innymi grami planszowymi.

Podjąłem próbę rozwinięcia tych ogólnych zasad i opisania ich w na tyle 
prosty sposób, aby mieć pewność, że będą one łatwo przyswajalne. Bardzo 
wspomagali mnie w tych działaniach Pani Helen Dvorak i Pan Eugene 
Fuller, którzy nie mając żadnej uprzedniej znajomości zasad gry, 
nauczyli się jej czytając manuskrypt tej książki. Dali mi oni wiele 
wartościowych wskazówek dotyczących treści nie będących łatwo 
zrozumiałymi dla umysłu początkującego gracza.

Wyjaśniając grę w warcaby, której poświęcona jest druga część tej 
książki, również usiłowałem rozwijać generalne zasady strategii, a nie 
podawać zwykłą klasyfikację zanalizowanych linii gry, które czytelnik 
mógłby zapamiętać chcąc rywalizować z ekspertami.

Niewątpliwym szczęściem było nawiązanie współpracy z Mistrzem Warcabów 
Alfredem Jordanem, który entuzjastycznie zaadoptował nowe idee 
nauczania i opracował większość materiałów, które zamieściłem dla 
zilustrowania ważnych aspektów gry.

EDWARD LASKER.


WPROWADZENIE


Historia szachów


Gra w szachy w takiej formie, w jakiej znana jest obecnie uważana jest 
zwykle za znacznie starszą niż można to z pewnością udowodnić na 
podstawie posiadanych dokumentów. Najstarsza wzmianka dotycząca szachów 
znajduje się w perskim romansie napisanym w roku 600 n.e., lokującym 
początki gry w Indiach. Wiele europejskich określeń szachowych 
stosowanych w Średniowieczu, których korzeni można doszukiwać się w 
języku hinduskim, również zdaje wskazywać na to, że to Indie są kolebką 
szachów.

Możemy dość bezpiecznie przyjąć założenie, że szachy mają ok. 1300 lat. 
Oczywiście moglibyśmy iść dalej, rozważając  stopniowe rozwijanie się 
szachów hinduskich z prostszych gier planszowych. Rzeczywiście, na 
podstawie odkryć dokonanych w egipskich grobowcach zbudowanych ok. 4000 
lat p.n.e. wiemy, że grano w gry planszowe już ok. 6000 lat temu; nie 
ma niestety możliwości poznania reguł według których je rozgrywano. 

Gra w szachy rozprzestrzeniła się z Indii do Persii, Arabii i innych 
krajów Islamu, a następnie rozpowszechniła się w Europie w czasie, gdy 
dokonywała się mauretańska inwazja na Hiszpanię. Dotarła również na 
Daleki Wschód, a gry podobne do szachów do tej pory istnieją w Japonii, 
Chinach, Centralnej i Północnej Azji. Ich nazwy i zasady świadczą o 
pochodzeniu od starych, hinduskich szachów.

W Europie szachy rozprzestrzeniały się z Hiszpanii w kierunku  
północnym, do Francji, Niemiec, Anglii, krajów skandynawskich i 
Islandii. Szachy błyskawicznie zdobywały szeroką popularność, mimo iż 
na początku ich znajomość ograniczona była do klas wyższych, dworów 
królewskich i arystokracji. Z biegiem czasu, gdy rola arystokracji 
ulegała zmniejszeniu, a wiodącą rolę przejmowali mieszkańcy miast, gra 
w szachy stawała się znana wśród wszystkich klas społecznych i wkrótce 
osiągnęła poziom popularności nieporównywalny z żadną inną grą. 

Podczas gdy we wczesnym Średniowieczu w Europie stosowano te same 
zasady gry co w krajach Dalekiego Wschodu, pewne innowacje poczynione 
przez europejskich graczy w późnym Średniowieczu okazały się tak 
znaczącymi ulepszeniami, że w ciągu kilkuset lat zostały zaadoptowane 
we wszystkich państwach, włączając w to Daleki Wschód. Przyczyną 
wprowadzenia zmian był fakt zbyt długiego trwania otwarcia w starej 
wersji gry. Nowa wersja gry, której powstanie datujemy na rok 1500 A.D. 
z jej nowymi cechami charakterystycznymi – wzmocnieniem siły hetmana i 
gońca, to właśnie współczesne szachy, znane w całym cywilizowanym 
świecie.

W siedemnastym wieku gra w szachy przeżywała swój rozkwit głównie we 
Włoszech, co zaowocowało tym, że kraj tej słynął z najsilniejszych 
szachistów. Niektórzy z nich podróżowali po Europie, rywalizując z 
najlepszymi graczami z innych krajów i w większości przypadków 
wychodząc z tych pojedynków zwycięsko. W tamtych czasach szachy 
cieszyły się wysoką estymą, zwłaszcza na dworach królewskich idących za 
przykładem Filipa Drugiego, władcy Hiszpanii, który przyjmował z 
honorami podróżujących mistrzów i sowicie ich wynagradzał za występy 
turniejowe.

Na początku osiemnastego wieku gra osiągnęła wysokie stadium rozwoju we 
Francji, Anglii i Niemczech. Najsłynniejszym mistrzem tamtych czasów 
był Francuz, Andre Philidor, który przez ponad czterdzieści lat bez 
problemów pokonywał wszystkich przeciwników, których napotkał i którego 
sława równać się może tylko sławie amerykańskiego arcymistrza Paula 
Morphy'ego oraz niemieckiego arcymistrza Emanuela Laskera.

Na przestrzeni wieków osiemnastego i dziewiętnastego liczba graczy o 
międzynarodowej renomie gwałtownie wzrosła i w końcu w 1851 roku 
staraniem angielskiego arcymistrza Stauntona został ustanowiony 
międzynarodowy turniej szachowy w Londynie, który miał wyłonić mistrza 
Europy. Zwycięzcą został niemiecki arcymistrz Andersen, który utrzymał 
swój tytuł przez następne piętnaście lat, do czasu aż został pobity 
przez młodego Morphy’ego. Ten ostatni, mając dwadzieścia lat, był 
pierwszym amerykańskim arcymistrzem, który odwiedził Europę i pokonał w 
błyskotliwym stylu wszystkich europejskich arcymistrzów, z którymi 
stoczył pojedynki.

Po powrocie do Ameryki Morphy wycofał się z czynnego udziału w 
turniejach szachowych i nie wziął udziału w turnieju z udziałem Czecha 
Steinitza, który w międzyczasie pokonał również przybyłego do Ameryki 
Andersena. Steinitz przyjął tytuł mistrza świata i bronił go aż do roku 
1894, kiedy to został pokonany przez Emanuela Laskera, który nie 
przegrawszy nigdy meczu do chwili obecnej jest mistrzem świata [Lasker 
panował na szachowym tronie do roku 1921, gdy stracił tytuł na rzecz 
Capablanki].

Następnym kandydatem do tytułu mistrza świata jest młody Kubańczyk Jose 
Raoul Capablanca, który udowodnił swoją wyższość nad wszystkimi 
arcymistrzami oprócz Laskera. Wkroczył on na arenę międzynarodowych 
turniejów w wieku 22 lat i w roku 1911 w San Sebastian w Hiszpanii 
uzyskał pierwsze miejsce mimo udziału prawie wszystkich europejskich 
arcymistrzów. W ostatnim turnieju międzynarodowym, który miał miejsce w 
Piotrogrodzie w 1914 roku, uzyskał drugą lokatę, za Emanuelem Laskerem.
