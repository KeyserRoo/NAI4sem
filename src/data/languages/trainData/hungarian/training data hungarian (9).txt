csa, mint már mondtam. Tűvé tesszük érte az egész
házat, de nem találjuk sehol.

No, ez még nem katasztrófa, mondja Holmengraa úr szórakozottan.

Pedig nagy volt a baj. Irgensnének nem volt nyugta, a kis kulcsnak nem
lehetett nyomára akadni sehol, mintha elnyelte volna a föld, ősszel
történt bizonyára, disznóöléskor, akkor volt nagy sürgés-forgás az
éléstárban. Keresték a kulcsot künn és benn, az emberek egymást motozták
meg és minden élő lelket megkérdeztek a kulcs felől. Azóta már elolvadt
a hó az udvaron, de a kulcs még nem kívánkozott a napvilágra. Persze az
a baj, hogy nem egy rendes, díszes szakállú nagy éléstárkulcs volt az,
hanem valami silány kis jószág, könnyű kis nikkeldarab, síma, mint a
papiros, és olyan rövid, mint valami lakatkulcs, vagy egy Yale-kulcs,
amit az óraláncán hord az ember.

És most nem tud bemenni az éléstárba? kérdezte Holmengraa úr közönyösen.

Dehogynem! mondja Irgensné és önkénytelenül elmosolyodik ennyi férfiúi
tudatlanság hallatára. Hiszen egész télen át ki-bejártunk az éléstárban.
De a padláson keresztül kell bemennünk, mert a padláskulcs szerencsére
még megvan.

Szóval mégse komoly a baj, mondja Holmengraa úr és közben máson jár az
esze.

Sőt nagyon is komoly, Irgensné attól tart, hogy valaki megtalálhatja az
éléstár kulcsát, kinyithatja vele az ajtót, aztán ellophat mindent, ami
csak a kezeügyébe esik. Pedig az éléstárban sok minden van, hús és
szalonna és hal és sajt és vaj és befőtt és zsemlemorzsa és kétszersült,
szóval minden, amire csak gondolhat az ember. Irgensné ezért megkéri
Holmengraat, hogy vásároljon egy új lakatot a városban és a
malomtulajdonos ezt meg is ígéri. Ezentúl éjjel-nappal magamnál hordom a
kulcsokat, fogadkozik az asszony.

Holmengraa úr igazi kincset talált a házvezetőnőjében, az asszony
hűségesen szolgálta őt és a segelfossi évek alatt mindig csak a gazdája
érdekeit tartotta szem előtt. Most azonban egy más kérdés foglalkoztatta
Holmengraa urat: elég gazdag és előkelő-e a háza ahhoz, hogy vendégül
láthassa ifjú Willatzot? Ez volt ám csak a nagy probléma! Az ablakrolók
több helyütt akadoztak, itt-ott már le is mondtak róla, hogy egészen
felhúzzák őket és hosszú ideig ugyanabban a ferde mozdulatlanságban
meredtek meg. Az ebédlőben a tálalón volt elég ezüstnemű meg csiszolt
üveg, modern vázák. Egy német gyártmányú faragott falióra is lógott a
falon, de ha valami különös súlyt nem erősítettek az ingára, akkor nem
járt, Irgensné ezért zöld horgolóselyemel egy kavicsot kötött rá. Ez nem
volt se szép, sem előkelő. A szalónt néhány megfelelő változtatás
egészen lakályossá tehette volna. Mostanában különösen elhanyagolt volt
ott minden, a jó Mariane nem tudta levetkőzni azt a rossz szokását, hogy
mindig egy nagy csomó könyvet vitt fel a szobájába, aztán elfelejtette
őket visszatenni a helyükre, pedig a félig üres könyvszekrény nagyon
szomorúan festett.

Holmengraa úr lehívta a lányát, az asztalra csapott, szemére hányta a
hiányzó könyveket meg a kavicsot az óra ingáján, sőt még a ferde rolókat
is. De Mariane csak nevet, mert hogy az apja mindig olyan jó és tréfás
kedvében van, belecsimpaszkodik a hajába és kijelenti, hogy semmi
értelme sincsen az ilyen hosszú hajnak és hogy az apja utazás előtt
okvetlenül meg fog nyiratkozni.

Jójó, de most éppen nem vagyunk olyan jóbarátok, mondja az apa és még
mindig rideg a hangja. Kavics az órán! Ki látott már ilyet? És
egyikteknek sincsen szemmértéke? Se neked, sem Irgensnének? Nem látod,
milyen ferdén lógnak a rolók? Most pedig menj és hozd le azokat a
könyveket, amíg szépen mondom!

Én pedig azt mondom neked, hogy én a te kislányod vagyok, ez volt a
Mariane válasza és ha te egy helyes kis apuka lennél, akkor segítenél
nekem lehozni a könyveket.

Nem köszönöd meg, ha én segítek neked, mondta Holmengraa úr csipősen, te
szörnyeteg, te indián, te úgynevezett Mariane!

De azért természetesen elment vele, sőt évődött is vele öregember
létére. Ez a két ember mindig így élt egymás mellett. Az apa
megkísérelte néha, hogy komoly legyen és haragos, úgy tett, mintha nem
hallgatna a lánya szavára, hanem egészen megkeményítené a szívét. De
azért minden úgy történt, ahogy Mariane kisasszony akarta.

Hiszen Holmengraanak senkije se volt Marianen kívül. A Felix fia egészen
fiatal korában kiutazott már Mexikóba, most már benszülött mexikóinak
számított és hajós lett belőle, azóta már egyedül vezetett egy hajót.
Ugyanúgy ment a sora, mint annakidején az apjának, olyan jól, mintha
mese lenne, – tudja Isten!

Mariane egyébként nem volt különösebb szépség a sárga bőrével és a
benőtt homlokával. Az orrában volt valami nyers, erőszakos, ez az orr
szimatolt, nagy volt és csúnya. Mariane lelkében is egyesült sok jó és
rossz, mint minden emberében és Mariane különös egyéniség volt, néha
zárkózott és ravasz, néha pedig odaadóan gyengéd. Fiatal kora ellenére
már régen érett lány volt, ezt a koraérettséget az indiánus anyjától
örökölte, hasonlóképpen a karcsú testet és a settenkedő járást, úgy hogy
Mariane alapjában véve nagyon vonzó teremtés volt. Csak a világosbarna
szemeit kellett megnézni, – azok se voltak tulajdonképpen szépek, de
mandulaformájúak és szerfölött ragyogóak. A fülében azok a hatalmas
arany félholdak, – nagyon feltünőek voltak, viszont Mariane nem is volt
közönséges segelfossi lány, elnyűtt köpenyben és ódivatú kalapban. Az
apjának tehát öröme telhetett benne! Holmengraa urat a saját természete
hazardőrré tette, világvándorává és csak a véletlen tehet róla, ha
történetesen üzletember lett belőle. Nem értett hozzá, hogy a lányát
bevezesse a házvezetés ezer fortélyába, de tudott jókedélyű barát lenni
– és mégis megmaradni önmagának örök titokzatosságban.

Este Mariane elkísérte az apját a kikötőbe és megvárta, amíg hajóra
szállt. Sok ember állt köröskörül, ki köszönt, ki nem, de valamennyi
kíváncsian odafordította a fejét, mikor Holmengraaék arra haladtak.

Mariane a partról már nem tréfált az apjával ennyi ember előtt, hanem
csak integetett neki, aztán hazaindult.

Itt fekszik egy kétkoronás. Ki vesztette el? mondta, mikor elhaladt a
pénzdarab mellett és lemutatott a földre.

A boltos Theodor odasietett, fölkapta a levegőbe a pénzdarabot és nagyot
nevetett:

Ejnye, de éget ez a pénz! Ki a gazdája? kiáltotta.

De nem jelentkezett senki. Mindenki a zsebébe nyúlt, de senkise mondta,
hogy a pénz az övé. Lars Manuelsen morgott csak valamit és mélyen a
zsebeiben turkált, mintha a pénzdarabot valószínűleg ő vesztette volna
el.

Theodor azt mondta:

A tulajdonos nem jelentkezik. A kétkoronás az öné, Holmengraa
kisasszony.

Nem az enyém, mondta Mariane és nyugodtan tovább ment.

De hiszen ön találta meg! kiáltotta utána Theodor, de hasztalanul.

Ha a boltos Theodor maga dobta le a pénzdarabot, csak hogy beszédbe
elegyedhessen a lánnyal, úgy ez a kísérlete kudarcot vallott. Kissé meg
is zavarodott, mikor a pénzdarabot zsebrevágta. Lars Manuelsen azonban
erősködött, hogy az övé a pénz és ezt mondta: Volt nekem egy
kétkoronásom és most, nézzétek, egy sincs az erszényemben! Boltos
Theodortól azonban nem volt könnyű pénzt kapni, sokkal is jobban
tisztelt ő minden garast.

Egyelőre megtartom, mondta.

Hát a tied? kérdezte Lars Manuelsen.

Theodor elgondolkozott, érezte, hogy sarokba szorították. Csak nem
gondolják az emberek, hogy ő mindenáron beszélgetésbe akart keveredni
Marianeval?

Nem, a pénz nem az enyém, mondta határozottan. De azért megtartom.

Lars Manuelsen pedig sértődött hangon jelentette ki:

Nincs kedvem két koronáért vitatkozni veled. Az ilyesmire nem szorultam
rá.




5.

Sjura frissen és vidáman látott a dologhoz, hogy mindent összehordjon,
ami a fészkéhez szükséges. Az Isten azért küldte nekünk ezt az eleven
állatot, hogy legyen miben gyönyörködnünk, mondta mindig az öreg
Katrina, a kis Pauline és a kis Gottfred anyja.

Március lett és a kemény hideg már elmúlt, az öreg Katrina minduntalan
rálehelt az ablaktáblákra és úgy olvasztgatta rajtuk a jeget: Hál
Istennek, rövidesen elmúlik a tél, Sjura már kezdi összehordani a
galyakat.

Pedig Sjura nemcsak a galyakat hordja össze, hanem összehordott biz az
mindent, amit csak meglátott, csillogó holmikat, zsíros papirost és
szövetholmit. A kíváncsisága és a mohósága akkora, hogy a legfurcsább
dolgokat is megkívánta. Mit akart például Lars Manuelsen pápaszemével?
Hiszen aligha olvasta vele a vásári jelentéseket, mint Lars Manuelsen és
nem volt rá szüksége, hogy jobban lásson, mint ahogy máris látott. Lars
Manuelsen elvesztette a pápaszemét, mikor egyszer hazatért a
szállodából. Pontosan emlékezett a helyre és vissza is fordult, hogy
megkeresse, a pápaszem azonban nyomtalanul eltünt. Ezt csak Sjura
tehette, mondta Lars Manuelsen.

Most azonban Sjura Holmengraa úr nagy háza felől repült a fészke felé és
valami csillogó holmit hozott a csőrében, ami se szalma, se galy nem
lehetett. Leereszkedett a földre, mint egy papírdarab, amint a forgószél
szárnyán körbe-körbe libeg. A gonosz Sjura fehér-fekete volt és szép,
határozottan szép, fekete tollának volt valami érces fénye. Érdemes volt
elnézni, mikor elüldögélt lent a földön, ide-oda ringatta a testét, –
megszépítette az egész környezetet. És Sjura eszes kis állat, bizonyos,
hogy hátul is vannak szemei, mert a legkisebb veszély közeledtére
azonnal felröppen. De ha aztán teljes biztonságban érzi magát, olyan
széles jókedve támad, hogy csak úgy kacag belé. Néha egy macska vagy egy
kutya veszi üldözőbe, ilyenkor Sjura végtelenül tudja bosszantani az
ellenfelét és ez pokoli mulatságot szerez neki. Nemcsak a szórakozás
viszi az emberi lakások közelébe, hanem a józan számítás is, mert itt
érzi magát leginkább biztonságban az ellenségei elől. Ilyen állat a
Sjura.

De gyakran az emberek a legnagyobb ellenségei.

Nem láttad, mit vitt a csőrében? kérdezte Lars Manuelsen felesége.
