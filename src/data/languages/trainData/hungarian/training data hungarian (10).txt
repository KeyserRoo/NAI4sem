m dolog, mondta és Mariane kisasszony
mosolygott s azt felelte, hogy eszébe se volt valamit az ablakba
karcolni. Pedig Mariane kisasszonynak is van három-négy drága
gyémántgyűrűje és azokkal nagyon is jól karcolhatna, ha akarna.

Igen, igen, mondta rá Landmarckné, csak azért, hogy ne ellenkezzék
Irgensnével.

Irgensnének azonban ismét sikerült megsértődnie, mert kérdő alakban
ismételte el: Igen, igen? Aztán hozzátette: Hiszen nem azt mondtam, hogy
azok az én gyűrűim, mert nekem nincs is olyan gyűrűm. De azért én se
maradtam minden ékszer híján, Irgens nagyon drága ékszerrel ajándékozott
meg engem, minden darab cseh gránátból van, karkötő, gyűrűk és
fülbevalók, egy nyaklánc és egy diadém, ha jól emlékszem azt mondta,
hogy jó néhány száz koronát adott érte.

Ezt nem vonom kétségbe, mondta Landmarckné és megint igyekezett, hogy a
maga módján engedékeny legyen. Amennyire mi délen a cseh gránátot
ismerjük, pontosan legalább ezer koronába kerül darabja, hát akkor miért
mondja, hogy jó néhány százast kellett adni érte, Irgensné? Vannak
emberek, akiknek jobban esik azt mondani, hogy hatvan perc, mint azt,
hogy egy óra. Én sose tudtam megérteni az ilyesmit.

A férfiak visszatértek a malomból és ezzel végetért a hölgyek
párjelenete. A papné azonban útközben kereken kijelentette, hogy nem
lépi át még egyszer Holmengraa úr küszöbét, ezzel tartozik önmagának.

És eddig még be is tartotta a szavát.

Azonkívül legfeljebb Baardsen távirász kerülhetett még szóba, – de ő meg
nem ment sehová és Holmengraa úr se találkozhatott vele másképpen,
legföljebb az uccán és a postahivatalban. Mindig röviden, néhány
udvarias szót váltottak egymással, de semmi több nem történt,
szolgálatonkívüli viszony nem fejlődött ki köztük. Mikor azonban
Holmengraa úr már tizedik éve volt Segelfossban és így bizonyos
értelemben a jubileumát űlte: a távirda vezetője felhúzta az állami
lobogót. Vajjon mi célja volt ezzel? Egyébként, ha csak hivatalos okból
nem, sohase tűzte ki a lobogót. Még aznap este meghívták
Holmengraaékhoz, a távirász azonban kimentette magát, hogy a szolgálat
nem engedi. Gottfred azt mondta: Baardsennek nincsen megfelelő ruhája,
hogy látogatóba menjen.

Éppen ilyen egyhangúan folyt Segelfossban Holmengraa úr élete. Társasága
nem volt és egy ember se akadt, akivel barátilag érintkezhetett és
néha-néha szíve szerint elbeszélgetett volna. Az üzleti ügyei se
járultak hozzá, hogy a kedélye felviduljon. A munkások morogtak, a
malmok pedig gyakran csak egészen lényegtelen haszonnal őröltek. Kétszer
is kénytelen volt emelni az árakat, de másodszor már meg is támadta érte
a Segelfossi Ujság, azt írta róla, hogy kiszipolyozza a lakosságot.

Bizony a malomtulajdonos dolga se volt fenékig tejfel! Néha egy-egy
spekulációja is balúl ütött ki, Indiában a termés jobban sikerült, mint
ahogyan számolt vele és Holmengraa úrnak nagyon drága kötései voltak.
Mikor ennek a kudarcnak a híre kiszivárgott, a Segelfossi Ujság megint
megnyomta a tollat, azt írta, hogy a malomtulajdonos hatalmas
veszteséget szenvedett, de úgy kell neki, miért akart tőkét kovácsolni
az indiai éhinségből? Pusztuljon a tőke! Ez igazán kínos helyzetet
teremtett, nem elég, hogy csakugyan komoly veszteségei voltak, még
nyilatkoznia is kellett, eldicsekedni vele, hogy azért, hála Istennek,
megáll ő még a lábán és egyelőre megvan még a betevő falatja, hehe! Hogy
pedig a pletykának is végét szegje, jubileuma napján ötezer koronás
alapítványt tett egy munkáspénztár megteremtésére. Akkor meg így írt a
Segelfossi Ujság: No végre megtérül valami a nagy gazdagságból, melyet a
munkások arcuk verejtékével kapartak össze egyetlen ember számára. Ez az
igazság, munkások!

És aztán micsoda szánalmas komédia származott abból az ötezer koronából!
A munkások bankot alapítottak, munkásbankot: a Segelfossi Takarék- és
Kölcsönpénztárt és Rasch ügyvéd meg két másik férfi megkapta az
igazgatói kinevezését. Heteken keresztűl mást se tettek, mint
kölcsönöket nyújtottak. Boldog-boldogalan kölcsönhöz jutott, az emberek
elzálogosították a házukat, a tanyájukat és a barmaikat. Persze, ha
Jensnek pénzt adtak, akkor Jakobnak is kellett adniuk, valóságos ragály
lett a kölcsönfölvételből, mindenki jótállt a szomszédjáért. Boltos
Theodor ezekben a napokban óriási készpénzforgalmat csinált az üzletben,
eladta minden ruhakelme-, óralánc- és finomsajtkészletét. Végül is a
Segelfossi Takarék- és Kölcsönpénztárnak kifogyott minden pénze, az
igazgatóság mind a tíz körmével kaparta össze az utolsó készpénzt, hogy
a fizetését fölvehesse. Aztán egymásra néztek az urak: mi lesz ezután?
ennek ugyan hamar a végére jártak.

Erre előállt Rasch ügyvéd: Ha szabad kezet adnak nekem, megmentem a
bankot, mondta. Szabad kezet adtak neki, meg dupla fizetést és ő lett az
egyedüli igazgató.

Most aztán kíméletlenűl behajtottak minden követelést és Rasch ügyvédnek
busásan kijutott az ügyvédi költségekből, mindenkinek
felszólítóleveleket küldött, végrehajtott és árverezett, boltos Theodor
nem egyszer vásárolta meg az elárverezett vágómarhákat és küldte délre a
postahajóval, az ügyvéd magának is megkaparintott néhány házat és a
lakók ezentúl neki fizették a bért. Micsoda felfordulás volt az, édes
Istenem, valóságos földrengés, senkise hitte volna, hogy az ötezer
koronás jótéteménynek milyen súlyos fejleményei lesznek.

A bank pedig talpraállt. Valóságos csoda volt, de a bank a
legválságosabb napokban is fenn tudta tartani az üzemet. Hogyan
történhetett ez? Senkise kételkedett benne, hogy a bankot Rasch ügyvéd
mentette meg. Ha ez a komoly jogász nem dolgozott volna olyan
megfontoltan és csodálatos gyorsasággal, – régen elveszett volna már
minden. De Rasch ügyvéd megtette, hogy egyetlen nap harminc
felszólítólevelet küldött szét, elárasztotta velük Segelfosst, valóságos
réme lett a városnak. Az emberek azon kapták magukat, hogy a
legegyszerűbb fogásokhoz se maradt már idejük, nem írathatták például
minden vagyonukat valamelyik hozzátartozójukra, hogy ezzel kijátsszák a
bankot. Az emberek meghajtották a nyakukat Rasch ügyvéd energiája előtt,
nevelhette őket, akár a gyerekeket, vagy a vágóhídra vihette, akár a
marhákat. De bárhogyan állt is a dolog, Rasch ügyvéd szépen keresett. És
a munkások? A munkások zöme is elégedett volt. Csak a módosabb
családapáknak volt szomorú a sora, ezek – minthogy házuk is volt, meg
jószáguk is, – nemcsak a maguk számára vettek fel kölcsönt, hanem
jótálltak másokért is, leginkább napszámosokért. Bizony a módosabbakra
nehéz napok jártak mostanában, de a munkások többsége úgy érezte, hogy a
„tehetősebb osztály“ kötelessége, hogy vállalja a részét a
szerencsétlenségből, mert hiszen ők majmolták a kapitalistákat, nagy
házat vittek és már-már eltévelyedtek a nyájtól. Néhány mozgalmas
gyűlést tartottak, Aslak hosszabb beszédet mondott, meg persze Konrad
napszámos is, a Segelfossi Ujság pedig egyenesen a malomtulajdonost
szólította fel, hogy jelenjék meg a gyűlésen és hallgassa meg a
szónokokat.

Holmengraa úr éppen vastag bekecsben és lisztes cipőben tett-vett a
malomban és nem ment el a gyűlésre. Kevés öröme telt a jótéteményében.
Nem ment el a gyűlésre, de vajjon ezzel elsimította-e a dolgot? Hiszen a
munkások annyira mentek, hogy még egy megbízottjukat is elküldték hozzá,
kénytelen volt kimenteni magát, hogy nagy az elfoglaltsága és nem jöhet
el. Ez már két egyenrangú fél tárgyalása volt!

Így kellett tehát élnie a csodák emberének, Tóbiásnak, a mesebeli
aranyország királyának! Még nem állt be a katasztrófa, még nem omlott
össze minden, de már ezer apró kellemetlenséget kellett lenyelnie
mindennap. Nem voltak még olyan hatalmas akadályok, hogy a nyakát
szeghették volna, de annál nagyobb rajban támadtak rá bosszantó és kínos
csekélységek. Mennyire másként volt ez abban az időben, mikor még a
mendemonda a Cordillerák milliomosának hirdette őt!

Holmengraa úr nem kerülhette el a sorsát, az embereknek már gyanus volt
az ő gazdagsága is, már pedig ha nem volt gazdag, akkor semmibe se
vették. Mert miért legyen malomüzeme egy gazdag embernek Segelfossban,
ha az a gazdag ember még csak meg se hízott a jóléttől, de még csak
bundát se hordott? Lám, Rasch ügyvéd ugyancsak meggazdagodott, de az meg
is látszik rajta! Holmengraa úr is jobban tenné, ha valami más
vállalkozásba kezdene és egy kicsit összehúzná magát. Ha még egyszer
visszahozhatná az isteni napokat, amikor kilépett a mondából a hajnal
csodás színpompájában. Nagy Isten, micsoda napok voltak azok! Ismét
valami mesés dolgot kell cselekednie, most is azon törte a fejét és
ilyen próba volt a legutolsó utazása is a fővárosba, ahonnan mint
szabadkőműves tért vissza. Csak legalább hasznát tudnám venni! gondolta
magában. Ha ismét visszavívhatnám a régi tekintélyem!

Ma elégedett és tele van reménységgel. Ha az ifjú Willatz megérkezik,
hosszú évek óta először lesz alkalom érintkeznie egy emberrel. Valóságos
áldás az ilyen várakozás, úgy érezte magát, mint akit valami nagy
szerencse ért.

Holmengraa úr lemegy a boltba. Nem jár ide gyakran, úgyszólván sohase
teszi be a lábát és a kis Theodor felnyitja a pult csapódeszkáját a nagy
ember előtt. Ezt annál is inkább megteheti, mert hiszen Holmengraa úr a
saját telkén építette az egész boltot és ő csinált P. Jensent az öreg
Perből. A malomtulajdonos egyébként most is a legteljesebb jóindulattal
van a boltosék iránt és még csak a bérért se nyaggatja őket. Távoli
rokonságban van Theodor anyjával és tetszik neki, hogy Theodorból ilyen
serény, ügyes legény lett és hogy valósággal felvirágoztatta ezt a kis
szatócsüzletet. Ő maga azonban nem vásárol nála, hanem mindent a déli
városokból hozat.

Tessék beljebb fáradni, mondja Theodor.

Holmengraa úr mosolyog. Jól tudja, hogy a kereskedő azzal szokta
megtisztelni a vevőjét, hogy a pult mögé tessékeli. Ez csakugyan
megtiszteltetés a jó segelfossiaknak, de egy király szemében semmiség.

Apád még mindig fekvő beteg? kérdi a malomtulajdonos. Akkor neked kell
vele megbeszélned a dolgot: Látom, hogy megint halakat rakodtok ki a
yachtból és a hegyeken szárítjátok őket. Immár hatodik éve.

Theodor megzavarodik és így szól:

Hát nem a Willatz hegyi legelői azok?

Holmsen úr legelői, úgy akartad mondani, úgy-e? De igen, az övéi. Szóval
se említeném, ha az enyémek volnának. Így azonban nézetem szerint most
mind a hat évért meg kell fizetnetek a bért.

Boltos Theodor azonban nem tesz lakatot a szájára és gyorsan így felel:

Willatz, már mint Holmsen úr, már itthon járt azóta, hogy a halakat ott
szárítjuk a sziklákon, de még egyszer se szólt a bér miatt.

Az meglehet! bólint a király. De éppen azért kell most fizetnetek, én
legalább úgy gondolom.

Beszélni fogok róla az apámmal.

Helyes. Mondd meg apádnak, én akarom, hogy fizessétek meg azt a bért.

Theodor mindeddig habozott, hogy megmondja az igazságot, most azonban
rászánja magát, mert azt reméli, hogy ezzel leveszi lábáról a
malomtulajdonost, ezt a királyt. Ezért azt mondja neki:

Egyébként a yacht is meg a rakomány is az enyém, nem pedig a cégé.

Lehet azonban, hogy Holmengraa úr ezt már tudta és csak csökkenteni
akarta a fiatalember jelentőségét. Ez bizony meglehet. Mert egyébként a
boltos családdal szemben mindig barátságos és apai jóindulattal van.

No lám, hát a tieid a halak, Theodor? – kérdezi. Nos, akkor egy ilyen
ügyes embernek, mint amilyen te vagy, tudnia kell, hogy elfoglalt
helyért helybért kell fizetni. Akkor hát kár is tovább beszélnünk a
dologról.

Theodor még mindig nem adta fel a reményt, hogy Holmengraa urat leveszi
a lábáról és így folytatta:

A pékség, amely most a mi tulajdonunkban van, tudomásom szerint szintén
az ön telkén épült.

Na, hiszen az egyremegy!

Mi tehát meg fogjuk önnek fizetni a bért.

Egyébként jól megy az üzlet? kérdezi Holmengraa úr.

Hát nem panaszkodhatunk.

Holmengraa úr még egyszer bólint és aztán elmegy.

Nagyon kellemes volt neki, hogy újra felléphetett valakivel szemben,
mondhatott valamit, aminek súlya van és hivatkozhatott a tekintélyére.
Ez nem sokszor fordult elő az utóbbi években. A tavasz is megbizsergette
egy kicsit a vért az ereiben, minden évben így március táján valami
változást érzett magában, a léptei hosszabbak lettek és a szava
határozottabb. A tavasz még egy csúnya játékot is űzött vele, még egy
keresztet rakott a vállára: fölébresztette benne az ifjúság
szenvedélyeit és ennek bizony ostoba és bosszantó következményei voltak.

Találkozik egy fuvarossal az úton. Az ember köszön Holmengraa úrnak, és
azt mondja, hogy ő a Marcilie apja.

Úgy! feleli Holmengraa úr.

A lányom ismét önnél szolgál, mondja az ember.

Úgy! Csakugyan.