inkuin säen kytee tuhassa ja tarvitsee vaan tuulahduksen viemään tuon
heikon tuhkapeitteen pois, sen uudestaan ilmituleen syttyäksi, niin
Revonlahden talonpojatkin päivä päivältä ja yhä lisääntyvällä
levottomuudella odottivat jotakin muutosta siinä tilassa johon he
olivat joutuneet. Tosin Venäläiset olivat tarkkaan tutkineet kaikki
asunnot ja ottaneet haltuunsa kaikki aseet ja ampumavarat, joita he
olivat tavanneet, mutta ukot ajattelivat näin: "Kun me vaan pääsisimme
kutsumattomista vieraistamme, niin kyllä me hankimme itsellemme
ampumavaroja ja aseita".

Oli huhtikuun 24 päivä illalla. Pakkanen oli lauhtunut; kirkon ja
pappilan ympärillä olevilta kunnailta virtasi pieniä puroja alas
jäälle; metsien kaunis puku muuttui vähitellen vedeksi, ja auringon
säteet muuttuivat yhä lämpeimmiksi. Kaikki osoitti että lämpeämpi
ajankohta oli tullut.

Kuinka ihminen iloitseekaan keväinen tulosta! Hän tuntee itsensä
ikäänkuin uudestaan syntyneeksi ja voimistuneeksi uusia vastuksia
varten; tuntuu siltä kuin mieli vähitellen heräisi pitkästä, horroksen
tapaisesta talviunesta. Maa pukeutuu vihreään pukuunsa; puissa on jo
kuiskailevia lehtiä ja niiden äidillisessä suojassa hymyilevät pienet
kukkaset niin viehättävästi ja näyttävät sanovan uneksuvalle ihmiselle:
"Nosta pääsi! Kevät on tullut ja helmassaan se kantaa sinun
tulevaisuuttasi. Elä uudestaan!" Virrat, lähteet, jäästä vapautetut
aallot laulavat äärettömänä riemuitsevana kuorona: "Nyt on kevät! Ilon
aika on tullut!"

Mutta vaikka tämä ilon aika oli tulossa Suomen seuduilla ja jo
huomattiin sen ensimmäinen viesti, penseä tuuli, ei se kuitenkaan
herättänyt mitäkään iloa Revonlahden asujamissa. Ja kuinka he
saattoivatkaan riemuita keväimen pikaisesta tulosta, kun vihollinen
metelöitsi heidän kotoseuduillansa; kuinka he saattoivat iloita luonnon
nuorennetusta elämästä, kun heidän omaansa, lastensa ja vaimojensa
elämää joka päivä uhattiin! Tosin oli saadussa voitossa ilon syytä,
mutta voihan oikullinen onni muuttua ensi koetuksessa. Sanalla sanoen:
Revonlahtilaisten tila ei suinkaan iloa herättänyt.

Kun Niilo ja hänen poikansa poika "olivat otetut aseilla
varustettuina", niinkuin sanottiin, kohdeltiin heitä kovemmin kuin
muita. Paitsi tavallisia loukkaussanoja, sai vanhus sekä upseerien että
sotamiesten puolelta kärsiä ruumiillistakin kovuutta. Kun tämän sodan
historiaa luetaan, tullaan tavallisesti siihen päätökseen, että kasakat
hurjimmin ja raaemmin kohtelivat maan asukkaita, mutta se käsitys on
väärä. Kasakat, ja varsinkin siniset eli donilaiset, kohtelivat aina
heitä sävyisemmin kuin muut joukot. Vihreitä jääkäriä sitä vastoin
vihattiin ja peljättiin kovimmin. Nepä juuri Kyöstiäkin ja hänen vanhaa
isoaisäänsä rääkkäsivät. Viisitoista vuotias ei huolinut niistä
haavoista ja mustelmista, joita hän sai, hän ei päästänyt huuliltansa
pienintäkään valitusta, mutta kun hän näki vanhuksen iskuista vaipuvan
maahan, näki kuinka veri tahrasi hänen kasvonsa ja valkeat hapsensa, ei
hän enään saattanut malttaa mieltänsä. Silmänräpäystäkään arvelematta
tempasi hän käteensä penkillä olevan kirveen ja löi sillä jääkäriä,
joka oli vanhusta rääkännyt, päähän niin lujasti, että tämä ääntäkään
päästämättä kuolleena vaipui maahan. Ennenkuin jääkarit ehtivät
tointua, oli Kyösti, jolla norjuudessa tuskin oli vertaistaan,
tarttunut kaatuneen ladattuun pyssyyn ja asettunut puolustusasentoon.

Tämä tapahtui pienessä rappeutuneessa tuvassa, joka oli vaan muutaman
kyynärän päässä kirkon aidalta, varsin joen rannalla. Kaikki
kirkonkyläläiset, jotka suruisina harhailivat Venäläisten seassa,
katselivat tapausta ja moni sydän "leiskahti ilosta" nähdessään Kyöstin
rohkeutta.

"Toden totta", kuiskasi Antti Kettunen naapurilleen, "minä olen
erhettynyt tuon pojan suhteen. Hänellähän on rohkeutta meidän kaikkien
edestä, ja minä oikein olen häpeilläni kun meidän toimettomina vaan
täytyy katsella". Koko joukko kirouksia vihatuista vihollisista lopetti
hänen puheensa.

"Mitäpä saatamme tehdä", sanoi naapuri. "Olla vaiti ja katsella, emme
muuta".

Antti Kettunen puri hampaitansa ja vannoi itseksensä, että hän vapaaksi
päästyänsä kovasti kostaisi turvattoman Niilon rääkkääjille.

Kyöstin uhkaava asento ja hänen päättävä tekonsa saivat Venäläisten
ensi silmänräpäyksessä hämmästymään. Heitä suututti kuitenkin se häpeä,
että heidät oli voittanut parraton poika, joka lisäksi oli heidän
vankinsa, ja muutamat töyttäsivät tempaamaan Kyöstiä alas penkiltä
jolle hän oli hypännyt. Mutta vanhan Niilon pojanpoika näytti, että hän
oli Suomalainen ja että hän oli perinyt isänsä ja isänisänsä mielialan.
Vaikka hän olikin vaan kasvava poika, heitteli hän raskasta kivääriä
niin voimallisesti ja samalla semmoisella menestyksellä, että kaksi
jääkäriä tarmotonna keikahti laattialle. Kyöstin rinta aaltoili ja
hänen muuten lempeissä silmissään säihkyi rohkeus ja taisteluhalu.
Hänestä sopi sanoa, että nyt juuri vaarojen ja kunnian himo hänessä
syttyi.

"Hyvin Kyösti", huusi vanha soturi, tuo jäännös kolmannen Kustaan
ajoilta, ja nousi käsivarrelleen, "sinä olisit varmaankin ansainnut
olla kanssamme Porrassalmella, jos silloin olisit elänyt. Jos sinun
reima ja kunnon isäsi..."

Joku pyssyntukilla sattui vanhuksen toiselle hartialle. Hiljaa
vaikeroiden vaipui hän taas laattialle. Tämä uusi rääkkäys sai veren
vieläkin tulisemmin kiehumaan Kyöstin suonissa, se tulvasi valtavammin
hänen kasvoihinsa ja hän huusi:

"Kurjat pelkurit, jotka rääkkäätte avutonta ja turvatonta ukkoa,
tulkaat vaan tänne jos uskallatte!"

Jääkärit, jotka eivät tähän saakka uskaltaneet ampua peljäten
päälliköitten huomiota, valmistausivat nyt sitä tekemään. Kun Kyösti
huomasi heidän tarkoituksensa, päätti hän olla heitä nopeampi
liikkeissään. Muuan jääkäri nosti pyssynsä tähdätäkseen; Kyösti oli
vilkkaampi ja jääkäri kaatui. Salamana tuli se ajatus Kyöstin päähän,
että hänen piti koettaman paeta ja rukoileman päälliköiltä armoa
vanhalle isoisällensä. Tuumasta toimeen. Ruudinsavun vielä peittäessä
läsnäolevat verhoonsa, heitti hän voimakkaasti pyssyn vihollisiin,
joissa kova parahdus todisti iskun sattuneen, hyppäsi norjasti alas
penkiltä ja riensi nopeasti kuin kärme hämmästyneitten vihollisten
lävitse. Hän oli jo ehtinyt ovel