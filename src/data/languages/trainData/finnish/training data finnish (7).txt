
"Tuo nälkäinen riiviö näyttää mielivän minua", mumisi Kyösti sen
henkilön koko varmuudella, joka tuntee etevyytensä. "Mutta odotapas,
nälkyri, minulta saat maistaa suurusta, jokei ehkä sula varsin
helposti".

Näin sanoen otti hän esille karpiinin, ja huomattuansa sen olevan
hyvästi ladattuna, painoi hän putkeen vielä luodin, häristäessään
sudelle ja huutaen:

"Tule nyt, niin saat kahdenkertaiset 'räätit'. Semmoista ei tarjota
joka päivä, mutta kun minulla on kiiru, enkä tahdo sinun tähtesi ruveta
viivyttelemään, niin minä uhraan sinulle enemmän, kuin sinä ansaitset.
Ahaa, sinä olet vanha metsästäjä, näemmä", huudahti Kyösti, varovasti
hiihtäessään lakeudelle, suden liikahtamatta vähintäkään. "Sinä näyt
tietävän millä tavalla saalis satimeen viekoitellaan ja miten sitte
yht'äkkiä sen kimppuun hyökätään, kun tiedetään ettei se enään voi
kynsiäsi välttää. Mutta tällä kertaa olet varmaankin erhettynyt, ole
sitte kuinka vanha juupeli tahansa".

Kyösti lisäsi vauhtiansa ja susi seurasi häntä uskollisesti silmillään,
sekä liikkui ylen hiljaa eteenpäin, siksi kun hiihtäjä ehti lakeudelle.
Silloin hyökkäsi peto esille ja pyrytti ympärilleen niin paljon
lunta, että tuo rohkea nuorukainen vaan nauroi vihollisensa
kykenemättömyydelle juoksemaan syvässä lumessa niin joutuen kuin
tahtoi.

"Nyt saattaisin sinun jättää pitkällä nenällä", ajatteli Kyösti, "mutta
sitte sinä tietysti hiivit johonkin taloon ja saatat ehkä saada jonkun
maanmieheni saaliiksesi. Mieluummin saisit syödä jokaisen ryssän
Revonlahdelta, mutta et sinä huoli mistäkään erosta ihmisissä.
Sentähden on kai parasta, että teen sinusta lopun".

Susi juoksi jotenkin nopeaan, vaikka syvä lumi nähtävästi oli sen
juoksulle esteenä, ja vähänkin taitamattomamman hiihtäjän kuin Kyöstin
olisi ollut sangen vaikeata päästä pakoon. Suomalainen ojensi
karpiininsa, kun peto oli vaan muutaman kyynärän päässä ja jo aikoi
syöstä hänen päällensä. Taitavuudella, joka pelasti hänen henkensä,
sillä hän oli hyvin poikamaisesti päästänyt suden liian lähelle
itseänsä, teki hän äkkinäisen käännöksen ja laukasi samassa aseensa.
Molemmat luodit menivät suden avattuun kitaan ja tappoivat sen
paikalla.

Samassa hetkessä kuin laukaus pamahti, kuului pitkäveteinen, valittava
ulvona sieltäpäin, josta kuollut vihollinen oli tullut, ja Kyösti, joka
tästä äänestä oli kovin peljästynyt, ehti tuskin, kaiken taitonsa ja
voimansa avulla, taajempaan metsään, ennenkuin puoli tusinaa susia,
yhtä nälkäisiä kuin ammuttukin, syöksi lakeudelle ja kuolleen toverinsa
nähdessään hurjalla himolla kävivät sen kimppuun. Tämä pelasti Kyöstin.
Hän ei viipynytkään enään nähtyänsä petojen rupeevan repimään ammuttua;
silloin riensi hän matkaan, nopeammin kuin ennen. Varmuuden vuoksi
latasi hän karpiinin uudestaan, jos matkalla vielä useampi vaara
tarjoutuisi.

Kohtaamatta mitään vastusta hiihti hän Montisen, Jääskelän ja Korkialan
ohitse ja oli jo lähellä eteläistä Lodenperää, kohta Lungin
pohjoispuolella vanhan jokipohjan vieressä, missä se muuttuu kaidaksi
ojanteeksi, joka kesäisin on kuivilla, mutta pari sataa kyynärää
etelämpänä juoksee tavallista levyänsä. Kyösti hengitti vapaammin. Kun
hän vaan pääsi Lunkiin, kävisi hänen kyllä hyvin, sillä siellä hän
toivoi tapaavansa omaa väkeä.

Mutta yht'äkkiä hän pidätti kuultelemaan. Hän ei pettynyt; metsässä oli
ihmisiä ja vieläpä hyvin lähelläkin häntä. Epätietoisuus siitä olivatko
he vihollisia taikka maanmiehiä, tuskastuttivat nuorta hiihtäjää, sillä
hän ei tietänyt odottaisiko hän siksi kuin he näyttäheysivät, vai
jatkaisiko hän matkaa. Vähän tuumittuansa valitsi hän jälkimmäisen ja
oli jo lähtenyt eteenpäin, kun mahdoton rytinä pakoitti hänen uudestaan
pysähtymään, tapahtui mitä tahansa. Pari laukausta kuului ja
paukahduksesta päätti Kyösti, etteivät ne olleet suomalaisesta pyssystä
kotoisin. Rytinä kasvoi ja viidakkojen lävitse, jotka tallaantuvat kuin
heikot ruohot, riensi muhkea täysikasvanut koiraskarhu. Jos Kyösti
olisi varmaan tietänyt metsästäjien olleen suomalaisia, olisi hän kyllä
ruvennut "nallen" kanssa otteluun, mutta nyt hänen täytyi hillitä
metsästysintoansa. Karhun matka kävi noin viisikymmentä kyynärää
Kyöstistä.

Metsästäjät tulivat kohta otuksen perässä, ja nuorukaisen tarkka silmä
havaitsi heti, että ne olivat venäläisiä, osaksi kasakoita ratsastaen,
osaksi jääkäriä suksilla. Nyt oli hänen tilansa vaikeampi, kuin silloin
kun susi hätyytti häntä, sillä jos joku Venäläisistä olisi parempi
hiihtämään kuin hän, saattoi hän, asioiden näin ollen, ottaa vapaudelta
ja ehkä elämältäkin jäähyväiset. Moittien ajattelemattomuuttansa siinä,
että hän salli uteliaisuuden vietellä itseänsä pysähtymään, kun hänellä
oli niin tärkeä asia ajettavana, lähti hän liikkeelle päästäksensä
pakoon, jos suinkin mahdollista oli. Mutta jääkärit olivat jo
huomanneet hänen. Onnettomuuden lisäksi tuli vielä se, että ryssien
joukossa oli sama vanha jääkäri, jonka vartioittavaksi Kyösti oli
jätetty ja tämä tunsi oitis entisen vankinsa, vaikka oli matkaakin
heidän välillänsä. Nähdessään Kyöstin, joka paollansa oli ukolle
saattanut parikymmentä nuuttaruoskan iskua, heräsi kiukku hänessä, ja
hän vannoi verisesti kostavansa. Hän huusi sentähden muutamalle
toverilleen sekä parille kasakalle ja rupesi ajamaan nuorta Suomalaista
takaa. Venäläiset olivat hyviä hiihtäjiä, varsinkin tuo vanha jääkäri
ja voimansa avulla läheni hän yhä Kyöstiä.

Niin oli takaa-ajoa kestänyt hetken matkaa, kun Kyösti yht'äkkiä näki
edessään kaksi ratsastavaa kasakkaa. Hän hämmästyi mutta vaan hetkeksi.
Seuraavana sekuntina teki hän jo uskaliaan käännöksen parin puun
välissä, ja sai siten vastassaan olleet kasakat sivullensa. He
kannustivat ja suomivat hevosiansa ja koettivat parastansa päästä
kyllin pian osaksi löyhän lumen lävitse, ja toisen onnistuikin lähetä
niin, että hän jo nosti keihästänsä. Mutta Kyösti kumartui ja isku meni
harhaan. Samaten kävi toisen kasakan luodin.

Nuori Suomalainen tarttui karpiiniin ja juuri kun kasakka sai irti
heittoaseensa, joka oli tunkeutunut syvälle erään puun runkoon, ja
aikoi syöstä pakolaisen perään, ampui tämä. Luoti sattui hevosen
rintaan. Haavoittunut eläin hirnui kivusta ja kaatui. Hiihtäessään
henkensä edestä eteenpäin, latasi hän äkkiä karpiinin uudestaan. Toisen
kasakan luoti viilsi niin läheltä Kyöstin korvaa, että hän oli vähältä
kaatua. Vastaukseksi sai kasakka 