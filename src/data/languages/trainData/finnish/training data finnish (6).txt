eläpä metsien syvimpiin sisuksiinkin. Ainoa esine johon ei
tuuli nyt pystynyt vaikka se muuten oli tämän hurjan tanssijan paraita
leikkitoveria, oli järvi, jonka aallot olivat jään kovien siteitten
vallassa. Ehkäpä juuri suuttuneena siitä, ettei hän saanut leikkiä ja
sekoittua aallottarien vihreöihin kiharoihin, tuulien tuima haltija
puhkui joka hetki yhä kovemmin, taivutti metsän jättiläishonkien
latvoja, lakasi lumipeiton olkikatoilta ja sirpotteli ilmaan mustuneita
olkia, ylipäänsä poikamaisuudessaan laittaen yhden tempun toista
hurjemmaksi.

Yllämainittuna juhlapäivänä siirtykäämme Revonlahden pienelle kirkolle,
joka on Siikajoen itäisellä rannalla. Jumalanpalvelus on loppunut;
ihmiset, jotka tänään olivat kokoontuneet niin lukuisasti kuin suinkin,
kuulemaan saarnamiehen kiitosta Siikajoen voitosta, tulvasivat kirkosta
sekä pidättyivät useaan joukkoon kirkkopihassa. Vakaina ja hiljaisin
äänin puhuivat he sodasta, ensimmäisestä voitosta ja toivoistansa
uhkaavan vihollisen pikaisesta tarkoittamisesta. Ja kun Adlercreutzin
nimi lausuttiin, nostivat vanhat kunnioittamalla lakkiansa, nuorten,
jotka tarkasti kuultelivat puhetta, itsekseen ajatellessa: "ah, joka
saisi olla muassa!" Tätä ajatellessaan säihkyi uljuus ja rohkeus heidän
silmissään ja he tunsivat jättiläisvoiman virtaavan suonissaan.

Kaksikymmentä vuotta oli kulunut siitä kuin vanhukset, silloin
nuorukaisia taikka nuoruutensa voimassa olevia miehiä, kolmannen
Kustaan sodan aikana keskustelivat päivän tapauksia. Moni heistä, jotka
silloin samalla paikalla puhuivat Suomen pelastuksesta, lepäsivät nyt
vihreän turpeen alla, tietämättä sitä kohtaloa, jota kohtaan heidän
isäinsä maa liikkui astuessaan Idän sotalaumoja vastaan.

Joen puolisella kirkon veräjällä olivat pitäjän mahtavimmat talolliset
koossa. Antti Kettunen, jonka talo oli noin "Ruotsin virstan" kirkon
pohjoispuolella Siikajoen rannalla, johti puhetta. Hän oli pitäjän
rikkaimpia talollisia, ja hänen mieltänsä sentähden tavallisesti aina
noudatettiin. Samalla oli hän myös röyhkeä -- niinkuin rikkaat miehet
enimmäkseen ovat, sillä he luottavat niin tavaroihinsa, että he
luulevat kaikkien heitä köyhempien täytyvän heitä totella -- ylpeä ja
kova päätöksiensä täyttämisessä. Mutta tavallisten kaltaistensa
vastakohtana oli Antti Kettunen antelias, kun oli kysymyksessä yleinen
hyvä ja varsinkin isänmaa. Kaksi poikaansa oli hän lähettänyt
sotajoukkoon Siikajoella ja molemmat olivat kaatuneet, voittaen.
Sentähden oli Antin muoto suruinen, kun hän sanoi:

"Minä olen uhrannut rakkaimman omaisuuteni isänmaalle. Tytärtäni en
saata lähettää sotaan, muuten sen kyllä tekisin; omaisuuteni on melkein
kaikki hävitetty; tuskin on muuta jäljellä kuin maa. Mutta ei se minua
huolestuta. Polttakoon vihollinen taloni, hävittäköön suvilaihon
pelloiltani ja hakatkoon metsäni maahan, kyllä näille uraille niin
paljon puita jää, että minä ja moni muu saatamme rakentaa itsellemme
pirtin, jossa saamme asua elämämme loppuun saakka. Itse olen jo liian
vanha ottamaan museettia käteeni; älkööt vaan nuoret, jotka vielä ovat
jäljellä, turhaan viipykö ja odottako, kunnes vihollinen on sitonut
heidän kätensä rautaisilla siteillä. Ruutia ja pyssyjä on minulla
kotona kätkössä; kuka tahtoo saa käydä noutamassa mitä hän tarvitsee".

Vahvaa mielihyvän murinaa kuului seurassa, ja Antti Kettusen naapuri
sanoi.

"Antti on puhunut niinkuin uskollisen pohjalaisen sopii. Me tahdomme
pysyä valassamme, jonka olemme tehneet kuninkaallemme, Kustaa
neljännelle, ja petturi on se, joka uskollisuutensa rikkoo". Antti
jatkoi:

"Te tiedätte ettei vielä ole montaa päivää kulunut sittekuin joukkomme
voitti ensimmäisen voittonsa Siikajoella. Eipä mahda pitkä aika kulua
ennenkuin uudestaan paukkuu. Olkoon silloin jokainen valmis astumaan
vaaraa vastaan, vaikka se uhkaisi meidän henkeämmekin. Sinä, Niilo",
jatkoi hän kääntyen vanhemman miehen puoleen, joka seisoi lähellä,
murhe kalpeilla kasvoillaan, "saatathan sinä lähettää Kyöstin mukaan.
Tosin hän on vaan viidentoista vuotias, mutta totta hän saattaa
kiväärin laukaista, kuulemma".

"Antti", sanoi Niilo, yksi rikkaan talollisen monesta torpparista,
laskein vavisten kätensä lähellä seisovan poikansa pojan päälle, "minä
en tosin ole menettänyt kuin yhden pojan Siikajoella, kun ei minulla
ollut enempää annettavaa. Vaikka minulla olisi tuhat poikaa, antaisin
minä ilolla kaikki isänmaan edestä. Kyöstikin saa mennä, mutta minä
olen tahallani pidättänyt hänen kotona siksi kun asiat tulevat paremmin
järjestykseen. Uskokaat minua, hyvät ystävät", jatkoi Niilo ja oikasi
vartaloansa, "minä, vanhana sotamiehenä, tiedän parhaiten, että
järjestys, johto ja yhteys edistävät voittoa enemmän kuin nuoruuden
rohkeus järjestyksettä. Minä sanon kuin te, Antti, että jos minulla
olisi yhtä paljon voimaa kuin halua, ottaisin minäkin kiväärin käteeni
ja menisin vihollista vastaan. P----le! Minä muistan kyllä vanhat ajat.
Olisitte vaan olleet mukana Porrassalmella, jossa eversti Döbeln sai
haavansa otsaan, Savitaipaleella, Kärnäkoskella ja monessa muussa
paikassa. Hei, kuinka vihollinen sai selkäänsä, varsinkin
Porrassalmella! Suokoon Jumala jälkeläistemme aina kuolevan samalla
rohkeudella kuin heidän isänsä".

"Amen^, vastasivat kokoontuneet yhteen ääneen.

"Poikani", sanoi Niilo ja astui vähän sivulle miehistä, "nyt saat
viimeinkin tahtosi täytetyksi. Etkö nyt ole iloinen^"

"Olen, vaari", riemuitsi viidentoista vuotias Kyösti ja rohkeus ja
uljuus loistivat hänen vaaleissa sinisilmissään. "Saattepa nähdä,
vaari, ettette te turhaan ole opettanut minua lataamaan ja ampumaan.
Tykinpauketta en minä pelkää ensinkään, minä kuultelin sitä läheltä
Siikajoella ja silloin minä jo totuin siihen. Saatte olla varma siitä,
etten minä tahdo olla isää huonompi".

Kun vanha soturi taputti pojanpojan päätä, tipahti lämmin kyynel hänen
hopeanhohtoiseen partaansa. Toisen hän oitis puserti silmäkulmaansa ja
sanoi, Kyöstiä syleillen:

"Jumala siunatkoon sinua. Jos Herra ottaisi sinunkin pois, niin minä
kuitenkin tiedän että sinä ja isäsi olette kaatuneet isänmaamme edestä,
ja minä saatan levolla astua hautaani. Tule, poikani, menkäämme kotio
katsomaan vanhaa museettiani, joka vielä kyllä saattaa keikahuttaa
vihollislurjuksen hangelle".

"Niin, minä hieron piipun niin kirkkaaksi kuin olisi se hopeata",
huudahti nuorukainen iloisesti.

Vanha Niilo ja hänen poikansa poika olivat tuskin ehtineet kirkonaidan
ulkopuolelle, kuin Antti Kettunen kovalla äänellä huusi:

"Varo itseäsi, Niilo; nyt sinä hyökkäät suoraa päätä suden kitaan. Minä
näen kasakoitten piikkien kiiltävän toisella puolen jokea!"

"Niin oikein, vaari", sanoi Kyösti osoittaen sormellansa sinne päin
kuin Antti oli sanonut, "tuolla he ovat".

Niilo-ukko katseli hetken tarkasti läheneviä kasakoita, joiden takana
pitkiä riviä jalkaväkeä näkyi. Tavan takaa hän molemmin käsin hieroi
silmiänsä ikäänkuin teroittaakseen näkökykyänsä. Vihdoin sanoi hän:

"Antilla on tarkat silmät; hän on oikeassa. Nuo ovat ennestään
tunnettuja aropetoja, jotka tulevat hävittämään ja polttamaan, sillä he
ovat luonnollisesti perin raivoissaan kärsimästään tappiosta. Pian
kotio, Kyösti. Nyt ei ole aikaa piippua kiillostamaan. Nyt on sen
sijaan pantava piippuun luoti, joka osaa purra ja rohkeutta lisäksi.
Vaikka olenkin näin vanha, en saata istua kotona, kun vihollinen
lähenee omia asuntojam