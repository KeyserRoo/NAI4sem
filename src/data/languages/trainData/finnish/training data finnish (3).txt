 ääni kelloon. Kuka teistä, hyvät herrat, tahtoo lähteä kilpaa
kanssani Lunkiin?"

Ei kukaan vastannut. Ukko Lode nyökkäsi äänetönnä päätänsä
sotatovereilleen ja ratsasti hiljalleen kolonnansa luo. Hän ei lisännyt
marssia ja ennätti kuitenkin ensimmäisenä Lunkiin; Aminoff, joka alussa
väsytti jääkäriänsä, tuli viimeisinä.

Kello oli tulossa 7, kun pieni osasto suksimiehiä palasi pääjoukkoon,
muassaan pari vankia karkoitetusta venäläisestä vartiosta Lungilla,
joka on noin neljä virstaa Revonlahden kirkon eteläpuolella uuden
jokijuovan läntisellä rannalla. Cronstedt jakeli juuri käskyjänsä, kun
yksinäinen suksimies, hiestyneenä ja vohkuen kiiti joen jäätä pitkin.

"Uusi viesti Adlercreutziltä", jupisi Cronstedt voimatta irtautua
synkästä ajatuksesta, joka häntä valtasi. "Ehkä tuo ilmoittaa meille
tappiota ja käskee meidän peräytymään". Lode, joka seisoi lähinnä
everstiä ja selvään oli kuullut hänen sanansa, nosti päätänsä
tavallista äkkinäisemmin, ja tarkka katselija olisi huomannut hänen
vaalenevan pariksi silmänräpäykseksi; Aminoff puri kiroten huuliansa;
Furumark oli äänetön kuin kuolema ja Gregori Tigerstedtin silmissä
loisti tuli, jossa helposti saattoi nähdä taistelun toivoa.

Muuan upseeri saattoi suksimiehen Cronstedtin luo. Eversti katsoi
muutaman sekunnin äänetönnä nuorukaisen hoikkaa vartta, sitte sanoi
hän: "Mistä sinä tulet?"

Vastauksen asemasta otti nuorukainen huolellisesti käärityn paperin
karkean nuttunsa povitaskusta ja ojensi sen everstille. Näkyi selvästi
että poika yritti puhua, mutta hänen raskaasti hengittävästä rinnastaan
tuli vaan säännöttömiä ääniä. Heloittavat kasvonsa vaalenivat sekunti
sekunnilta, ja vaikka hän nähtävästi ponnisti viimeiset voimansa
pysyäksensä seisaallaan, ainakin niinkauvan kuin hän oli everstin
edessä, vaipui hän kuitenkin tainnotonna kylmälle lumelle. Sittekuin
saapuville tullut haavuri oli vakuuttanut, ettei hän ollut haavoitettu
vaan että hän oli väsymyksestä perin uupunut, sanoi Cronstedt:

"Hän on tuonut tärkeän kirjeen Adlercreutziltä; antakaat hänen levätä
ja voimistua".

Sitte kutsui eversti päälliköt sotaneuvoitteluun saamansa kirjeen
johdosta.

       *       *       *       *       *

Kello kolme aamulla 27:nä päivänä huhtikuuta, joka oli
keskiviikkopäivä, tapasi Adlercreutz talvitiellä Lumijoelle ja noin 1/8
virstan Kettusen pohjoispuolella venäläisen vartion, joka heti
karkoitettiin ja jonka tehtyä pieni suomalainen joukko, 150 miestä,
muodosti jääkäriketjun ja lähti pimeän turvassa Kettuseen päin, minne
venäläinen osasto kenraalimajuri Garnaultin johdolla lähetettiin
pääkortteerista. Kettusella olevat kasakat pakenivat ja Adlercreutz
kulki, yhä ketjulla, eteenpäin metsikön lävitse jokea kohden. Täyteen
kolme tuutia kestäneessä taistelussa, piti hän toimessa Venäläiset,
jotka, tietämättä suomalaisen osaston suuruutta, eivät uskaltaneet
lähettää enempää väkeä kirkolta ja pappilasta. Adlercreutzin tarkoitus
ei ollutkaan pienellä joukollansa liiaksi rehennellä, hän tahtoi vaan
antaa Bulatowille tehtävää pohjoisessa ja jakamalla hänen sotavoimaansa
helpoittaa voittoa Cronstedtille.




4.


Oitis Kettusen eteläpuolella jakautuu Siikajoki kahteen haaraan,
vanhaan itäänpäin ja uuteen, varsinaiseen jokeen, länteen päin. Uuden
haaran itäisellä rannalla on Revonlahden kirkko; sitä vastapäätä
läntisellä rannalla on pappila. Rannat ovat tällä kohdalla korkeita ja
niillä kasvoi siihen aikaan kuusimetsä. Vanhan haaran itäisellä
rannalla ja lähellä sen yhtymistä valtajokeen oli Pekkosen talo, jota
ympäröitsi Kettusen pohjoispuolelle ja Lumijoelle vievän talvitien
toiselle puolelle ulottuva metsä. Tässä talossa olivat kaikki
rakennukset poltetut poroksi paitsi yksi, ja siihen oli Kyösti viety.
Hänen vankihuoneensa oli ylen pieni ja varustettuna vaan yhdellä
akkunalla itäänpäin. Kun luultiin ettei Kyösti pakoa ajatellut, ei
huonetta vartioinnut mikään eri vahti; sitä piti silmällä vaan se
patrulli, joka säännöllisesti joka tunti kulki ohitse ja sivumennen
katsoi oliko vanki tallella, tutki huoneen ainakin alussa ja salpasi
tarkasti oven. Mutta kun tuli tieto Suomalaisten lähenemisestä, eivät
Venäläiset niin paljon huolineet Kyöstistä. Heillä oli kyllin
ajattelemista omasta puolustuksestaan.

"Onni sinulle, poikaseni", sanoi alaupseeri, joka vei Kyöstin
vankeuteensa, työntäessään hänen ovesta sisälle, ja tätä sanoessaan
väänsi ryssä naamaansa niin inhoittavasti, että tuo nuori sotilaspoika
tunsi sydämensä oikein raskaaksi. "Jahka olemme nöyristäneet
kankeaniskaiset kansalaisesi, tulee luultavasti sinun vuorosi".

Kyösti ei huolinut vastata mitään, vaan loi viholliseensa halveksivan
katseen ja heittäytyi sitte eräässä loukossa olevalle olkilyhteelle.
Tällä sijalla, ainoa mikä hänelle kylmänä talviyönä suotiin, lepäsi hän
liikkumattomana, näennäisesti vähääkään huolimatta jääkärien
pilkkasanoista, mutta kun viimeinen sotamies oli kadonnut näkyvistä,
hypähti hän ylös. Hänen silmänsä säihkyivät vihasta ja kauvan hillityt
tunteet purkausivat sanoiksi näin:

"Lurjukset! Vanhaa vaaria kohtelivat he kuin eläintä ja minun he ovat
sulkeneet tämmöiseen kurjaan läättiin. Huh, ilma on kylmää! Isä oli
kyllä oikeassa, sanoessaan ettei Venäläisiltä ollut mitäkään hyvää
odottamista. Kenraali näytti kuitenkin tuntevan ihmisen tavalla, kun
hän käski vaaria hoitamaan hyvin. Mutta, onko ihmisellistä sulkea
ihminen tämmöiseen hökkeliin. Ah, jospa pääsisin täältä pois. Ei
vaarille kukaan tee pahaa niin kauvan kuin hän on kipeä, mutta jahka
hän tulee terveeksi, saattavat nuot ilkiöt lähettää hänen Siperiaan
siitä syystä että hän otettiin aseilla varustettuna. Ei, se ei saa
tapahtua", -- huudahti Kyösti päättävästi ja joka olisi nähnyt
viisitoista vuotiaan, kun ajatus "rakkaan vaarinsa" pelastamisesta sai
silmänsä säihkymään ja vartalonsa oikenemaan, olisi varmaankin pitänyt
hänen kahdenkymmenen vuoden vanhana nuorukaisena. "Minä tahdon
tarkemmin tutkia vankihuoneeni", ajatteli hän ja rupesi oitis sitä
tekemään.

Pimeys oli kuitenkin niin vahva, että hän vaan vaivoin taisi liikkua
käsin tunnustelemalla, ja kuinka hiljaa hän astuikaan, oli hän monta
kertaa kaatumaisillansa jollekin edessään olevalle esineelle. Nämät
esteet eivät kuitenkaan rohkeata Suomalaista peloittaneet; hänen täytyi
ehtiä päättämänsä määrän päähän, tapahtui se sitte kuinka hiljaa
tahansa. Puolen tuntia huoneessa liikuttuansa tapasi hän akkunan, jota
hän ei ollut ennen huomannut. Hän oli vähältä huudahtaa ilosta, kun hän
huomasi akkunan olevan kylläksi leveän miehelle kiipeämään ulos. Ainoa,
mikä häntä huolestutti, oli se, että siinä oli lasiruudut. Kuinka hän
saattoi poistaa kaikki este