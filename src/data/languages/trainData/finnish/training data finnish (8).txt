on oikeassa", virkkoi muuan nuorempi jääkäri. "Mutta minä
luulisin Adlercreutzin sanan olevan marsalkille sangen tärkeän ja että
eversti saa tehdä melkein mitä hän tahtoo. Jos ei Klingsporilla olisi
häntä ja Cronstedtiä, niin tiesi Herra kuinka hän asioistaan
selvenisi".

"Silloin hän menisi täyttä nelistä pakoon, siksi kun hän ei enään
pääsisi edemmäksi, luulen ma", arveli Kyösti vallan varmana.

Korkeavartaloinen soturi, joka samassa astui tulelle, lopetti
keskustelun ja marsalkin soimaamisen, mikä muuten kuului joka päivän
"programmiin" ja lisäksi oli hyvin ansaittuakin.

"Eversti, eversti", jupisivat jääkärit ja nousivat seisaalleen.

"Levolla, levolla, pojat", sanoi Adlercreutz lempeästi. "Te kyllä
tarvitsette lepoa tämän pitkän taistelun perästä. Meidän täytyy pian
lähteä matkalle jälleen".

Näin sanoen tarkasti hän jokaista jääkäriä, ikäänkuin olisi hän
ketäkään erityistä heistä etsinyt. Hän loi vihdoin katseensa Kyöstiin,
joka juuri hoiti rakkaita suksiansa, ja hän viittasi hänelle astumaan
esille.

"Sinä olet kunnon poika", sanoi eversti, "ja nyt saat näyttää oletko
sinä, niinkuin sanot, pitäjän paras hiihtäjä".

Kyöstin silmissä säihkyi nuoruuden tuli; hän loi ensin katseen
suksiinsa, jotka tuolla loimoavasta tulesta punertavalla lumella olivat
niin valkeina ja kiiltävinä, ja sitte kumppaneihinsa, varsinkin vanhaan
jääkäriin Porrassalmen tappelusta, ikäänkuin hän olisi tahtonut sanoa.
Näettekö kuinka hän luottaa minuun. Sitte sanoi hän rivakkaasti:

"Jos sitä on mahdollinen tehdä, koetan minä parastani".

"Mahdollista se on, mutta vaikeata", sanoi Adlercreutz. "Tässä on
kirje. Pyri pääsemään metsän lävitse ja etsi Cronstedtin joukko, joka
on matkalla Paavolasta taikka on jo ehtinyt Revonlahdelle. Mutta, sen
sanon sinulle, jos Venäläiset rupeavat sinua ahdistamaan etkä sinä
luule pääseväsi heidän käsistään, niin sinun täytyy hukata kirje.
Jumalan haltuun nyt. Lähde oitis matkaan".

Adlercreutz kääntyi ja aikoi mennä, kun Kyösti "hieman" vapisevalla
äänellä sanoi:

"Ja jos minun onnistuu viedä kirje perille, ehkä silloin pääsen
tilaisuuteen pelastamaan vaarini?"

Eversti kääntyi taas ja katseli nuorta Suomalaista ystävällisin silmin.

"Sinä pidät siis paljon isostaisästäsi", sanoi hän.

"Oi, niin!"

"No! Saattaahan tapahtua että hän pelastetaan jos Cronstedt käy
Venäläisten päälle. Mutta joudu nyt. Aika on kallis".

Kyösti ei tarvinnut pitkää aikaa vaatteittensa muuttamiseen. Pian oli
hän entisessä puvussaan, sovitti sukset jalkaansa ja kiiti pois, vanhan
jääkärin hätäillen huutaessa:

"Pidä puoltasi, poika, ja näytä, että Suomalainen hiihtäjä jättää aron
pojan hevosenkin jälkeensä!"

Kyösti ei kuullut vanhuksen sanoja. Kuin ammuttu nuoli katosi hän
kookkaitten puiden väliin.




6.


Vaikka Kyösti jo niin nuorella ijällä oli oppinut erinomaisen hyvin ja
taitavasti käyttämään suksia, mikä usein oli hänen pelastanutkin
uhkaavista vaaroista, saattoi hän puheena olevana aamuna vaan vaivoin
päästä eteenpäin, osaksi sentähden, että metsä yhä taajeni, osaksi myös
sentähden, ettei lumi pitkillä matkoilla kannattanut. Vaikka hän oli
pukeunut sangen keveään pukuun, pitkän mekkonsa oli hän vaihtanut
lyhyeesen nuttuun, joka ei ollut hänen kulkemiselleen esteenä, oli
hänen lämmin ja hiki jo ennenkuin hän oli kulkenut paria sataa
kyynärää. Matka näytti tulevan ylen hankalaksi. Pitkät oksat sivalsivat
häntä tavan takaa vasten silmiä ja pyrytti hänen ympärilleen kylmiä
lumipilviä, jonka ohessa hänen usein täytyi kiertää pitkiä matkoja
välttääksensä liikaa lunta. Mutta toivo isonisän pelastumisesta, joka
ehkä juuri riippui tämän matkan onnistumisesta, antoi hänelle voimia ja
yllytti häntä ponnistuksiin, joita hän vastaisessa tapauksessa olisi
välttänyt.

Se metsä, jonka lävitse Kyöstin piti tunkeutuman Cronstedtin joukolle,
oli, niin edellä on sanottu, Siikajoen vanhan jokipohjan itäpuolella,
ja sen läntisellä rinteellä olivat talot Korkiala, Jääskelä, Montinen
ja Vilmonen, etelästä päin lukien. Kesäisin oli tämä laaja metsä
yhteismaana Revonlahtilaisten elukoille, mutta kun talvi tuli, harhaili
siellä ristiin rastiin karhuja ja varsinkin susia, ja silloin sitä
käytettiin yhteisenä metsästysmaana, jossa pitäjän kasvava nuoriso sai
harjoitella voimiansa, norjuuttansa ja ampumataitoansa ärtynyttä petoa
vastaan. Kyösti oli monta kertaa isänsä ja isonisänsä kanssa ollut
metsästämässä näillä seuduilla, ja tunsi metsän jotenkin tarkoin. Hän
pysyi keskellä metsää, välttääkseen venäläisiä, joiden oli tapana käydä
partioretkillään kelpo matkoja metsäänkin päin. Petoja hän ei
peljännyt, sillä ensiksi oli hänellä hyvät sukset, ja lisäksi oli hän
vanhalta rakuunalta saanut lainaksi pitkälle käyvän karpiinin sekä
kymmenen laukauksen varat, sillä museetti olisi vaan ollut hänelle
vaivaksi.

Vihdoinkin harveni metsä. Kyösti hiljensi vauhtiansa ja katseli
tarkasti ympärilleen.

"Vai niin", ajatteli hän, "en ole vielä joutunut edemmäksi kuin
Vilmoselle, enkä siis ole puolimatkassa Lunkiin, jossa minun on
meneminen joen poikki. Minä olen nyt samalla paikalla, jossa vaari
talvella oli heittämäisillään henkensä, elleivät isä ja Antti Kettunen
olisi joutuneet hänelle avuksi. Minä olen vielä näkevänäni karhun
kamalan muodon, kun se seisoi vaarin päällä, toinen käpälä hänen
otsallaan. Isän laukaus kaatoi otson ettei se enään konsanaan kitaansa
avannut. Ja tuolla Katri juoksi sutta pakoon, joka mieluummin olisi
syönyt hänen, kuin ihaillut hänen kaunista muotoansa. Katri hiihtää
myös hyvin; niin, melkein yhtä hyvin kuin minä", lopetti hän
ajatuksensa ja hänen piti juuri lisäämän vauhtia, kun hän sen sijaan
kokonaan pysähtyi.