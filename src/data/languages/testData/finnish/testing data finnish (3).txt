: kauhea oli häiriö; kaatuvia Ryssiä ja
Suomalaisia, pakenevia ja takaa-ajavia, voivottelevia vaimoja;
laukauksia, ruudinsavua ja mitä hirmuisin tunko, kas siinä taistelun
loppu. Harjaantuneilla sotamiehillään Margunoff pääsi voitolle, vaan
kalliisti ostettu se voitto oli. Tuskin puolet miehistään oli jälellä;
sekä murroksen sisä- että ulkopuolella oli kokonaisia läjiä, kuolleita
ja kuolevia sekaisin.

Se, joka kauimman ajan kesti, oli Pitkä-Juhani. Yksi ystävistään
toisensa perään kaatui, vaan hän toki seisoi paikallaan heiluttaen
suurta nuijaansa täysin voimin.

"Herkeä jo!" -- sanoi Margunoff, "niin säästät henkesi!"

"Ei Suomalainen henkeänsä ota lahjaksi Ryssältä", vastasi Pitkä-Juhani,
iskien nuijansa Margunoffia kohden, vaan tämä väistyi syrjään, ja sen
sijaan eräs jääkäri, johon nuija sattui, halaistulla päällä vaipui
maahan.

Samassa kuului pyssyn laukaus; Pitkä-Juhani horjui syrjään, vaan nousi
jälleen pystyyn ja kohotti taasen nuijaansa Kotschoffskya kohden. Tuo
nuori kasakka näytti olevan kuoleman oma, sillä tungossa ei hän päässyt
eteen- eikä taaksepäin. Hänen silmäyksensä hakivat Ilmaa, vaan sitä ei
ne nyt löytäneet, sillä tämä oli hoitamassa äitiään. Väkevällä
ponnistuksella pakoitti hän takanansa seisovat sotamiehet väistymään,
ja tämä hänen onnensa! isku ei sattunut häneen.

Toinen laukaus pamahti; luoti lensi Pitkän-Juhanin pään ohitse ja
sattui rouva Herneriä rintaan. Onneton sydäntä särkevällä kiljauksella
kaatui selälleen. Toinen kiljaus kohta sen jälkeen kuului; se oli
Pitkän-Juhanin, joka myöskin kaatui, vetäen Margunoffin, jonka miekka
oli lävistänyt hänen rintansa, mukanaan nurin. Katteini toki pian
jälleen pääsi jaloilleen, veti vastustajansa rinnasta miekkansa ulos ja
juoksi Ilman luo, joka melkein tainnoksissa makasi äitinsä vieressä.

"Tule!" huusi hän tarttuen Ilman käsivarteen. Tyttö koetti kaikin
voimin irroittaa itsensä hänen käsistään, vaan turhaan.

"Tule!" suhisi Margunoff vielä kerran -- "kun kerran olen sinun saanut
käsihini, en sinua niin pian päästä."

Heikko kiljahdus kuului Ilman huulilta, ja hän kävi tainnoksiin.
Huolimatta toisten naisten rukouksista ja valitushuudoista otti
Margunoff Ilman käsivarrelleen sekä kantoi hänen pois sieltä. Tultuaan
tuon siellä täällä rikkimurretun puumuurin luo, kohtasi häntä
Kotschoffsky. Kasakan silmät hehkuivat vihasta, ja hän oli vähällä
paljastaa miekkansa naisenryöstäjää vastaan. Vaan hän hillitsi vihansa,
katsoi ylenkatseellisesti Margunoffiin ja läksi toisaalle itsekseen
jupisten:

"Älä vielä iloitse; minä sinun askeleesi vartioitsen."






Lappajärvellä.




I.


Murhat, tulipoltot ja ryöstöt osoittivat tien, jota Margunoff kulki
Lappajärvelle, jossa hän odotti suurempaa saalista näillä seuduilla,
joilla sota vielä ei ollut erittäin tuhoa levittänyt. Hän oli saanut
tietää että mainitun järven rannalla olevain pitäjäin asukkaat olivat
valmistaineet tekemään hänelle vastarintaa. Uhka-mielinen, kuin oli,
luuli hän niillä sotamiehillä, joita hän johti, voivansa asettautua
minkälaista talonpoikajoukkoa vastaan tahansa. Murroksen luona saamasta
voitostaan oli hän ruvennut ylenkatsomaan talonpoikia, eikä hän enää
levähdyspaikoilla huolinut asettaa tavallisia vahtiakaan. Kaikkialta,
missä hän kulki, pakeni asukkaat, jättäen kotinsa ryöstettäviksi. Suuri
olikin sentähden saalis, jonka oli saanut, kun hän muutamana aamuna
auringon noustessa tuli Lappajärvelle. Tähän hän asettui leiriin,
varustaen sen niin hyvin, kuin voi, ja valmisti itsensä lähtemään
pienelle partioretkelle järvelle. Vaan eipä tuosta retkestä tullutkaan
mitään, sillä asukkaat olivat piiloittaneet jok'ainoan veneen ja niin
hyvin, että Margunoff kaksi päivää tarkkaan haettuansa ei löytänyt
ainoatakaan. Suutuksissaan palasi hän leiriinsä päättäen odottaa
sopivampaa tilaisuutta.

Näin oli neljätoista päivää kulunut. Ei mitään talonpoikaista
sotajoukkoa näkynyt; ei yhtään venettä ollut löytynyt. Margunoff oli
vimmoissaan. Kotschoffskylle hän harvoin ajatuksensa lausui, sillä hän
huomasi selvään, että hänellä kasakassa oli kilpakosija. Joka kerta,
kun tilaisuutta oli, lähetti hän sentähden hänen partioretkelle.
Kotschoffsky totteli vasten tahtoansa, kiiruhti toimittamaan tehtävänsä
ja oli aina pikemmin takasin, kuin Margunoff aavistikaan. Katteini ei
kumminkaan vielä tahtonut rikkoa ystävyyttään kasakkaa kohtaan, sillä
hän tiesi tämän avun itselleen olevan välttämättömän. Ratsuväettä hän
helposti olisi tullut voitetuksi. Hän sentähden hillitsi vihansa,
osoitti kasakkaa kohtaan ulkonäköisen ystävyyden, toki ei liian usein,
vaan vannoi sillä välin kostoa ja kuolemaa hänelle. Kotschoffsky
puolestaan hyvin huomasi Margunoffin mielen, vaan ei hän koskaan
sanallakaan siihen viitannut. Salassa hän sentään iloitsi vallasta,
joka hänellä oli kilpailijansa yli.

Ja Ilma, kuinka on hänen laitansa? kysyy lukija.

Enemmän kuolleena, kuin elävänä täytyi hänen, kahden sotamiehen,
väliste itse Margunoffin, vartioitsemana, seurata Venäläisiä heidän
kulkiessaan läpi metsien ja louhikko-maiden. Äidin epätietoista
kohtaloa ajatella oli hänestä kauheata; silmänsä loiste katosi ja
hienot poskensa kelmenivät. Margunoff oli hänen silmissään äitinsä
murhaaja, ja koko hänen heikko ruumiinsa vapisi, kun hän seisoi hänen
edessään. Pohjanmaan helmi oli nyt melkein muuttunut varjoksi,
liljaksi, jonka ensimäinen kovempi tuuli oli taittava.

Silloin, näinä synkkinä hetkinä, ja muulloinkin, seisoi tuo nuori
kasakkaupsieri hänen vieressään rohkaisten hänen mieltään. Alussa Ilma
sysäsi hänet pois luotaan, sillä hän näki hänessä niinkuin kaikessa,
millä oli ryssän nimi, ainoastaan petosta, ja hän oli monta kertaa
vähällä kirota häntä. Vaan kuinka olikaan, ja sen tarkka ihmistuntija
ratkaiskoon ja selittäköön, oli vieraan ääni liian lempeä ja totinen,
saattaakseen olla perinpohjin kavalan ja viekkaan ihmisen; hän tuli
katsoneeksi syvemmälle Kotschoffskyn silmiin, ja silloin pieni valon
säde leimahti hänen surusta synkeään sydämmeensä. Vähitellen hän
enemmän ja enemmän kuunteli hänen sanojaan ja kun hän kerran näki
kasakan ja Margunoffin yhdessä ja silloin huomasi edellisen kasvoissa
moitetta, kun jälkimäinen hänelle ärjäsi, silloin hän myös rupesi
oikein panemaan luottamuksensa Donin aromaiden poikaan. Ja vähitellen
luuli hän, vaikka tuo kenties vaan tuli mielenkuvituksesta,
Kotschoffskyn silmissä lukevansa synkkää surumielisyyttä, joka kerta
kun hän häneen katsoi. Tuota Ilma rupesi mietiskelemään, vaan ei hän
mihinkään päätökseen tullut, sillä hänen ajatuksensa olivat aivan
sekauksissa. Eräs seikka, joka melkein joka päivä tapahtui kumminkin
enemmän, kuin muut, oli hänelle silmiin pistävä. Kun joku Margunoffin
jääkäreistä ei ollut sen mökin tahi teltin edessä, jossa hän sai asua,
kohdeltiin häntä aina pilkalla ja ivalla ja sangen usein sai hän kuulla
herjaus sanoja, jotka selvään osoittivat, mitä oli tapahtuva. Hän
vapisi ja hiipi syrjäiseen nurkkaan, johon herjaajan ääni ei kuulunut,
ja kuumat kyyneleet valuivat hänen poskiaan myöten maahan. Väliste
kumminkin sattui kasakka olemaan vahtimassa. Toisin oli silloin kaikki.
Vahtinsa, niin usein kuin saattoi, koetti saada hänelle mukavuuksia,
ja, mikä parasta oli, hänen käytöksensä sekä puheensa vahdittavaansa
kohtaan oli semmoinen, että se kokonaan lohdutti häntä. Muistaa täytyy,
että kasakat ovat hyvin erilaisia. Uralin kasakat, jotka ovat
vartaloltaan suuria ja alkujaan tartarilaista kansaa, ovat villejä ja
raivoisia, ja nämäpä melkein aina olivat syypäät kaikkiin julmiin
hävityksiin ja kauheampiin murhiin. Donin kasakat sitä vastaan, jotka
ovat vähäruumiisia ja hiukan villejä, ovat oikeastaan Puolalaisia, ja
heillä on vielä tänäkin päivänä jälellä vähäisen ritarimaisuutta,
jonka ovat esi-isiltään perineet. Koko Suomessa, vaan erittäinkin
Pohjanmaalla, kehutaan Donin kasakoita urhoollisiksi ja kohteliaiksi.
Kulneff oli Donilainen kasakka, ja häntäpä, syystä kyllä, pidetään
tämän sodan ritarillisimpana sotijana.