uolin oli korjattu, muutti hän sinne asumaan ja eleli
siellä Venäläisen tavalla. Tämä seikka tietysti suututti talonpoikia,
jotka jo ennen vihasivat venäläisiä, joiden kauheista julmuuksista
Pohjanmaalla "Ison vihan aikana" kertomuksia on säilynyt meidän
aikoihimme asti, ja Margunoff sai useasti kokea, kuinka syvään hän oli
vihattu. Uhmistellen jatkoi hän irstasta elämätään huolimatta kaikesta
nurinasta, mikä häntä kaikkialla kohtasi. Eräänä päivänä oli Margunoff
metsästämässä, jolloin häntä kohtasi niin äkillinen rankkasade, että
hänen täytyi käydä etsimään suojaa itselleen. Sattumalta tuli hän näin
kersantti Hernerin talolle, jossa hän ei milloinkaan ennen ollut
käynyt. Tuo rehellinen Suomalainen otti venäläisen vastaan kaikella
mahdollisella kohteliaisuudella, ja Margunoff jäi yöksi. Sen päivän
perästä tapahtui sangen usein, että hän joutui Hernerin taloon, joskopa
oli paha tahi kaunis ilma, ja pianpa huomattiin, että nuo hänen tiheät
vieraissakäyntinsä olivat ainoastaan Ilman takia eikä kiitollisuudesta,
jonka tähden hän näytti ne tekevänsä. Herner pelästyi, kun hän näki
irstaisen ryssän aikomuksen, ja antoi hänen selvään ymmärtää, että oli
paras lopettaa nuo tiheät kestikäynnit. Tämän sai Margunoff myös kuulla
talonpojilta, jotka rakastivat urheata kersanttia, ja kun hän ei nähnyt
vaivansa päästä tarkoituksensa perille suoralla ja rehellisellä tavalla
menestyvän, päätti hän salaa voittaa aikomuksensa. Häntä ei sentähden
koskaan nähty päivillä Hernerin talon läheisyydessä, vaan illan tultua
hiipi hän ympäri kuin susi. Mutta tuostakin sai Herner vihiä ja
muutamana pimeänä syysiltana, kun Margunoff paraillaan koki päästä joen
yli aivan lähellä kersantin kotoa, tuli tuo reipas Suomalainen hänen
vastaansa. Keskustelu alkoi; puhe muuttui kiivaammaksi ja vihdoin
kiistailijat kävivät käsikahakkaan. Margunoff, joka ei ollut heikko,
puolusti itseään kauan, vaan väkevä Herner viimein kaasi hänen maahan,
johon hän jäi makaamaan taittuneella käsivarrella. Herneriltä, kun hän
näki onnettomuuden, joka oli kohdannut vastustajaansa, katosi viha
paikalla, ja menipä hän auttavaisuudessaan niin pitkälle, että hän
illan pimeässä kantoi selässään voitetun ryssän Sikkilään, jossa hän
hankki hänelle rattaat ja hevoisen. Päästyään kotia täytyi Margunoffin
ruveta sängyn omaksi ja siinä tilassa hän oli, kunnes sota syttyi.
Muutamia päiviä ennen sodanjulistusta läksi hän, sydämmessään miettien
kostoa, rykmenttinsä luo kenenkään aavistamatta oikeata suhdetta, koska
ei kukaan vielä tiennyt sodasta mitään. Vaan samassa, kun rauha
rikottiin ja Venäläisten sotajoukot marssivat rajan yli Suomeen,
läksivät talonpojat miehissä Margunoffin kartanolle ja polttivat
"ryssän pesän", joksi he sen nimittivät, poroksi. Tästä ei Margunoff
saanut mitään tietoa, ennenkuin Lapuan tappelussa. Silloin vannoi hän
talonpojille hirmuisen koston ja saavuttaakseen sen pyysi hän
Rajevskiltä pienen joukon jääkäreitä ja kasakoita, käydäkseen sotaa
omin käsin. Tämä esitys oli Rajevskin mielestä hyvä, koska Suomen
talonpoikain partiokunnat nyt saisivat oivallisen vastustajan
Margunoffissa, joka ei suinkaan ollut mikään taitamaton upsieri.

Että Margunoffilla, paitsi kostoa niille, jotka olivat polttaneet hänen
talonsa, oli mielessään myös omat aikomuksensa Ilman suhteen, on
luonnollista, ja hän iloitsi jo edeltäkäsin voitostaan nyt, kun naiset
olivat yksinään kodissaan.

Edellisestä tiedämme, että Margunoff oli jo ehtinyt seudulle.




III.


Puolivälissä tietä rannalle seisahtui Ilma yhtäkkiä ja säikähdyksen
huuto pääsi hänen huuliltaan.

Kas tässä, mitä hän näki!

Pitkin jokirantaa lähestyi joukko sotamiehiä rivakassa marssissa. He
olivat vielä pitkän matkan päässä, vaan vaara oli kumminkin jotenkin
uhkaava, koska pyssyn luoti helposti kantoi veneelle asti.

"Kiiruhtakaa!" huusi Mikko tarttuen airoihin ollakseen valmis lähtemään
vesille. "Ne on Margunoffin sotamiehiä, ja että hän itsekin on muassa
on luonnollista."

Nämä sanat siivittivät naisten askeleet; he milt'ei lensivät venettä
kohden. Juuri kun pääsivät sen luo ja rouva Herner jo oli puoleksi
veneessä, lensi pyssynluoti suhisten hänen korvansa ohitse, että hän
melkein tainnuksissa vaipui Mikon syliin. Ilma riensi äitinsä jälessä
ja Mikon kehoituksesta molemmat naiset laskihevat pitkäkseen veneen
pohjalle, jossa he olivat edes vähän suojassa Venäläisten kuulia
vastaan, jotka nyt rupesivat suhisemaan heidän ympärillään.

"Tulivatpa he sentään tällä kertaa liian myöhään" -- sanoi Mikko
laskiessaan aironsa veteen. -- "Me olemme jo niin paljon ennakolla."

"Vaan veneemme!" puuttui Ilma sukkelaan puheesen. "Jos ryssät saavat
sen käsiinsä, on heillekin mahdollista tulla yli yhtä pian, kuin
mekin."

"Eipä niinkään", vastasi Mikko ja hymyili niin kummallisesti. -- "Onpa
heidän vaikea vähässä ajassa onkia sitä ylös joen pohjasta."

"Olet siis upottanut sen?" lausui rouva Herner, joka jälleen oli
tointunut ja kuullut Mikon viimeiset sanat.

"Olen, sillä aavistin jotakin kiusaa tapahtuvan, ja juuri sentähden
ryhdyinkin tuohon varmaan keinoon."

Rouva Herner loi rehelliseen Suomalaiseen kiitollisen katseen.

Sillä välin olivat Venäläiset aina enemmän lähestyneet rantaa,
lakkaamatta ampuen. Ei ainoakaan luoti sentään tavannut Mikkoon, joka
rivakoilla iskuilla souti tuon tällä kohdalla jotenkin leveän joen
toiselle rannalle. Jääkärit juoksivat kuin lammaslauma edes takaisin
rannalla hakien venettä, sillä ilman sitä eivät he ajatelleetkaan
saavuttavansa pakolaisia, jotka jo olivat ehtineet liian kauas edelle.
Heidän etsimisensä oli kumminkin turha, koska Mikko, kuten jo tiedämme,
oli upottanut rouva Hernerin veneen joen pohjaan.

-- "Älkää ampuko kuin kurjat raukat! Eikö seassanne ole ketään, joka
voi tavata tuohon Suomalaislurjukseen", huusi katteini Margunoff, joka
nyt vasta ehti rannalle ja vähän hämmästyneellä ja häijyllä
silmäyksellä katseli saalistaan, jonka omistamisesta hän jo ennaalta
oli iloinnut.

Muuan jääkäri, joka seisoi katteinia lähinnä, tähtäsi ja laukaisi.
Luoti lensi veneen ylitse ja meni toiselle rannalle.

"Annas tänne!" ärjäsi Margunoff vimmoissaan ja tarttui erään toisen
lähellä olevan sotamiehen kivääriin. -- "Minä teille näytän, ett'ei ole
vaikeata osata tuommoiseen maaliin!"

Näin sanoessaan laukaisi hän. Luoti sattuikin maaliin, vaikka ei
siihen, johon katteini tahtoi: se tarttui veneen perään, repäisi siitä
muutamia pirstaleita irti ja putosi veteen. Tuskin oli pyssy lauennut,
kun samassa pieni kasakka-joukko ratsasti rannalle. Ratsastajat
nähdessään, selkenivät katteini Margunoffin mustat synkistyneet kasvot
hiukan, vaan ei tuo kauan kestänyt. Synkkänä, kuin ennenkin astui hän
kasakkain upsierin, erään nuoren ja kauniin miehen luo ja sanoi,
osoittaen venettä, joka meni menemistään edemmäksi:

"Jos olisitte kiiiruhtanut, ei saalis olisi päässyt kouristani!"

"Kiiruhtanut!" sanoi nuori kasakka, ja kauniit, miehekkäät kasvonsa
synkistyivät. "Saattaako ratsumies tehdä kiirettä metsässä, ja semminki
metsässä semmoisessa, kuin tämä, jossa järvi toisen perästä tulee
kulkijalle vastaan pakoittaen koukkuja ja kierroksia tekemään. Elleivät
ne esteet olisi olleet tiellämme, olisimme me..."

"Minä ymmärrän, minä ymmärrän", keskeytti Margunoff sukkelaan. "Vaan
eikö teidän miestenne joukossa ole ketään, joka lähtisi hevosineen
uimaan toiselle rannalle. Virta ei ole väkevä ja minä luulisin
koetuksen onnistuvan."

Kasakka-upsieri tarkasteli muutamilla silmäyksillä pieniä ruskeita
miehiään ja käski sitten erään heistä, jonka hän luuli rohkeimmaksi
kaikista, tekemään yritystä.

"Jos vaan pääset yli joen", sanoi Margunoff, "et tarvitse muuta, kuin
ratsastat miehen nurin, sillä, niinkuin luulen, ei hänellä ole pyssyä
muassaan."

Kasakka ratsasti rantaan ja pakoitti vilkkaan hevosensa menemään
veteen. Sykkivin sydämmin katseli Margunoff tuota rohkeata yritystä ja
kielsi jääkäriään ampumasta, sillä helpostihan olisi sattunut, että
joku luoti vahingossa olisi lentänyt kasakkaan.

Kun Mikko näki kasakan syöksevän veteen, välähti ilonleimaus silmissään
ja itsekseen hän mutisi: "Hulluutta kaikkityynni! Kuolemaan sinä
lähdet."

"Mitä sinä jupiset?" kysyi rouva Herner nostae