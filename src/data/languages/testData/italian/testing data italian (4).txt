ci addita quanto segue su questo
soggetto: rispetto alla pennatura, al colore degli occhi, del becco
e delle zampe, predominano negli allievi di tutte le specie avicole,
evidentemente i caratteri del maschio — il colore delle guance,
dogli orecchioni, della cresta e dei bargigli negli allievi del pollo
del fagiano e del tacchino derivano a preferenza anche dal maschio;
pare invece assodato che in merito al volume ed alle forme, la madre
eserciti maggiore influenza del padre sugli allievi.

Non posseggo un numeroso corredo di esempi per illustrare questa
asserzione, però sono al caso di citare un solo fatto che mi
sembra abbastanza convincente: anni or sono mi feci venire da Autun
(Francia) una splendida coppia di romani neri — il maschio, con mio
rincrescimento, era però notevolmente più piccolo della femmina e meno
intensamente colorato, aveva pure delle penne bianche alle coscie: la
femmina era sviluppata eccessivamente e d'un nero lucente. Da questa
coppia ebbi un numero infinito d'allievi tutti più grossi del padre e
molti col bianco alle coscie, mentre che pochi riuscirono di mantello
nero lucente come la madre.

La Perre de Roo cita anche esempi dal complesso dei quali, egli
crede di poter dedurre che la gallina eserciti una influenza molto
più marcata che quella del gallo sulla statura della sua progenie;
similmente la pensa il celebre allevatore De Foucault, che così si
esprime su questo argomento: «_Senza alcuna esitazione, noi affermiamo
che il gallo fornisce il colore e la somiglianza più spiccata col tipo
cui si vuole arrivare._»

Per anni allevai sempre con passione soggetti Langshan e per chi è
famigliare con questa splendida razza ben sa con quanta frequenza
si manifestino riflessi metallici violetti invece che verdi negli
allievi. Dato siffatto inconveniente, occorre riformare assolutamente
i galli riproduttori che hanno, sia pure minimamente, questo difetto.
Certamente e non di rado, si resta un po' perplessi nell'adottare
questa draconiana decisione, giacchè quasi sempre si sacrificano i più
grossi, i più splendidi galli. D'altronde se non si ha questo coraggio,
gli allievi a riflessi violetti saranno in soprannumero.

e) _Incrocio a scopo di miglioramento di razze: incrocio delle specie._
L'incrocio a scopo di miglioramento di una determinata razza mediante
l'intervento di una razza migliorante è anche molto applicato in
avicoltura e lo stesso offre il vantaggio di eliminare improvvisamente
i difetti della razza da migliorare, rimpiazzandoli colle buone
prerogative della razza migliorante, e come ciò sia possibile, lo
dimostrerò in appresso.

Se poi coll'incrocio di razze diverse, non si vuol semplicemente
conseguire il miglioramento d'una determinata razza, ma si vuole bensì
fabbricarne una nuova, allora il compito dell'allevatore è forse più
facile, ma non perciò non irto di grandi, immense difficoltà.

Il soggetto che meno interessa l'avicoltore è l'incrociamento delle
specie, poichè gli ibridi, come è noto, sono per lo più sterili, ma
anche questo argomento merita tutta la nostra speciale attenzione.

Cercherò di trattare i tre fini che si conseguono negli incrociamenti
in avicoltura con alquanta diffusione, poichè la loro conoscenza è
assolutamente indispensabile all'allevatore.




2. Incrocio a scopo di rinsanguamento


f) _Funesti effetti delle nozze consanguinee e vantaggi delle nozze
miste nelle specie avine._

Eccoci alle nozze consanguinee, soggetto molto scabroso, inquantochè
le opinioni degli allevatori sono in proposito diametralmente opposte:
gli uni sostengono che le nozze consanguinee, prolungate per molto
tempo riescono dannose, mentre che gli altri sono totalmente di avviso
contrario.

Cercherò per quanto mi sarà possibile, di fare la causa dei primi e di
combattere i secondi.

Gli accoppiamenti continuati fra parenti molto prossimi provocano
un accumulamento delle tendenze morbose che sono ereditarie nelle
famiglie mentre che le nozze fra individui di diversa provenienza,
riescono facilmente con tendenze morbose meno accumulate. Il Janson[1]
invece così si esprime: «Che le nozze consanguinee siano causa di
affezioni morbose, non è da mettersi in dubbio; però non vi è dubbio
che le nozze miste non si trovino nello stesso caso, e vi sono
grandi probabilità che simili risultati abbiano la loro causa nelle
condizioni comuni, cioè fuori della consaguineità, nell'eredità.»
Questo modo di vedere, per ciò che concerne le affezioni morbose
derivanti dalle nozze consanguinee, concorda colle deduzioni del
Darwin, ma per le nozze miste, il grande apostolo del principio
dell'evoluzione così si esprime: «_Molti hanno negato che dall'unione
in qualche grado consanguinea scaturiscano degli effetti perniciosi;
ma nessun allevatore pratico, ch'io sappia, favorisce questa opinione,
e sopratutto nessuno di quelli che hanno allevato animali che si
propagano rapidamente._»


«La consanguineità per se stessa non ha alcuna azione, ma opera
solamente perchè gli organismi consanguinei hanno in generale una
simile costituzione, e furono quasi sempre esposti a simili condizioni
di vita.»

«Le dannose conseguenze causate dalla riproduzione consanguinea
troppo ripetuta, appalesandosi assai gradatamente, non possono essere
dimostrate con quella facilità come gli effetti utili che seguono