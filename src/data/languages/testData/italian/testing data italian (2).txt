tti si hanno da aspettare; questi nascono sempre più
abbondantemente dalle uova deposte nel principio della stagione.

Il Baldamus, e certo difficilmente si può citare autore degno di
maggior fede, dice di aver ben studiato il sovracitato argomento e di
essersi formato la convinzione, specialmente coi colombi, i quali, in
generale, producono sempre i due sessi, che anche nelle altre specie
dell'avicoltura i due sessi nascono, più o meno, in numero eguale.
Il Prütz ammette come regola quasi generale, che nella schiusa dei
piccioni si hanno i due sessi quando l'uovo deposto pel primo contiene
la femmina, se però quest'ultimo conterrà il maschio, allora il secondo
uovo darà anche un maschio e si avranno due femmine quando il secondo
uovo conterrà una femmina.

Riandando a quanto ho detto sinora, risultano ad evidenza le difficoltà
che si presentano nella scelta degli individui destinati alla
riproduzione poichè la sorte dei futuri allievi dipende essenzialmente
da questi; i riproduttori vanno scelti tra quelli che maggiormente si
mostreranno conformi ai caratteri fisici e morali richiesti dalla loro
razza, ma in particolar modo si avrà cura di badare alle principali
qualità della razza: così, nelle galline italiane si eviteranno
essenzialmente, per la riproduzione, le mediocri fetatrici, nei malesi,
caratteristici per le loro gambe lunghe, si eviteranno i riproduttori
che non mostreranno questo carattere.

Ho dovuto convincermi che talvolta basta guardare a pochi, magari ad un
solo principale requisito dei riproduttori per avere allievi perfetti:
così nei polli padovani a ciuffo si cerca essenzialmente l'ampiezza del
ciuffo, ma in quanti padovani ho posseduto ho sempre potuto osservare
che quelli a ciuffo ampio e sferico erano ordinariamente perfetti nel
resto del corpo, mentre spesso vidi allievi a ciuffo difettoso essere
imperfetti anche nel manto: nelle grandi razze asiatiche ho sempre
osservato che i migliori, i più voluminosi soggetti sono quelli a
tarsi ben calzati. Siffatta analogia va spiegata colla «correlazione di
sviluppo,» argomento importantissimo studiato ampiamente dal Darwin.

Posso citare un fatto che non si scosta dalle argomentazioni ora
sovr'accennate: nelle reali tenute di Caserta, or sono diversi anni
si allevava una splendida razza inglese di mucche bianche pezzate di
rosso, per riproduttori si ritenevano soltanto i soggetti aventi una
macchia bianca sulla fronte, la così detta stella, quelli che non
erano stellati sulla fronte venivano inesorabilmente scartati. Nei più
celebri allevamenti è d'altronde sempre invalsa l'abitudine di badare
a una o poche speciali caratteristiche e dall'osservanza di queste
si sono mantenuto all'altezza della loro fama mondiale molte razze
equine e bovine: gli esempi dei polli padovani e delle galline di razze
asiatiche che ho citati ci insegnano che anche nei nostri volatili
basta tener conto di una o poche parti del corpo per raggiungere,
grazie alla «correlazione di sviluppo» i migliori risultati.




3. — Incrocio a scopo di miglioramento o di trasformazione delle razze.


i) _La smania di produrre nuove razze è da biasimare, ma sono da
incoraggiare gli incroci laddove necessitano._ Eccoci all'incrocio
delle razze della avicoltura, altro argomento pure importantissimo,
ma che spesso viene travisato da qualche allevatore principiante e
dagli ingenui: costoro, senza possedere la più che minima idea di
allevamento, veggono, nell'incrocio delle razze, l'araba Fenice, la
realizzazione dei loro sogni.

Gli Americani emergono particolarmente in questo ramo d'avicoltura
e nè si può negare che non ci abbiano dato, quasi improvvisamente,
delle splendide nuove razze; epperò la smania, l'avidità del lucro,
va sempre tanto oltre da darci sedicenti razze più o meno impossibili
e che naturalmente spariscono al loro nascere: ne informino i diversi
giornali d'avicoltura.

Veramente non si comprende quale sia lo scopo che si raggiunge dotando
l'avicoltura continuamente di nuove razze, dal momento che ne abbiamo
già un numero esorbitante: così fra i polli abbiamo razze utilissime
all'economia domestica e che potranno nell'avvenire riuscire di
maggiore reddito; la nostra attenzione dovrà dunque concentrarsi su
queste utilissime razze, in vista di conservare non soltanto le loro
ottime prerogative, ma anche di migliorarle.

Molti ingenui si sono affaticati inutilmente per conseguire la
formazione d'un pollo Noè, che alla prerogativa d'una abbondante
deposizione d'uova accoppiasse quella d'una abbondante produzione di
carne. Un tale pollo, nello stretto senso della parola, non esiste:
nella nostra gallina italiana abbiamo la migliore fetatrice che si
conosca, però non la migliore produttrice di carne, poichè molte razze
la superano di gran lunga in questa prerogativa.

Emerge chiaro che un pollo avente ambedue le sovracitate proprietà
portate al grado di perfezione non esiste[6].

L'incrocio delle razze, praticato laddove necessita, può essere anche
fecondo di buoni risultati; vi sono infatti talune razze talmente
degenerate che per migliorarle si dovrebbero rinsanguare con altre
razze più robuste, così ad esempio ne è della già citata razza Bantam
Sebright; la stessa è talmente fiaccata dalle unioni consanguinee che
il rinnovamento del sangue fra i membri della stessa razza, benchè di
diversa provenienza, è spesso coronata da insuccesso; per rimediare a
tanta jattura bisognerebbe allora provocare l'unione con altra razza
e cercare poi con elezione ben compresa, di non fare assorbire le
caratteristiche delle razze incrocianti.

j) _Leggi della creditabilità e della variabilità dei caratteri._