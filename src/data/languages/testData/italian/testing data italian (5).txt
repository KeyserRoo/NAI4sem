e maggiormente risalta agli occhi di tutti, lo abbiamo nella
razza padovana che è caratteristica per l'immenso ciuffo che porta
sul capo: il ciuffo nasce sopra una protuberanza ossea del cranio
che è contemporaneamente perforato in molte parti. Darwin spiega la
conformazione anormale del cranio della razza padovana come conseguenza
della selezione umana rivolta all'ingrandimento continuo del ciuffo:
«il ciuffo di penne era dapprima probabilmente piccolo, ed aumentò per
effetto d'una elezione continua, e riposava allora sopra una massa
carnosa o fibrosa; finalmente aumentando di continuo, il cranio è
divenuto sempre più sporgente fino ad acquistare la sua straordinaria
conformazione attuale. In correlazione con questa protuberanza del
cranio, si modificano le forme e le connessioni reciproche delle ossa
intermascellari e nasali, la forma delle narici, la larghezza dei
frontali, la configurazione interna, il cranio e l'intera forma del
cervello.»

La sportomania, della razza padovana a gran ciuffo, ne ha fatto una
vittima, poichè a furia di selezionare sempre in un senso, cioè
nell'aumento del ciuffo, ha ridotto questa razza molto delicata.
L'ampiezza del ciuffo, la massima ampiezza di questo ornamento richiede
il codice, quindi gli allevatori selezionano in questo senso i loro
prodotti e portano alle mostre dei generali addirittura. Non sembrerà
vero, eppure l'ampiezza del ciuffo ha influito a rendere questa razza
molto delicata: le aperture delle cavità nasali nella padovana a
ciuffo, sono quasi il doppio di grandezza di quelle razze senza ciuffo
e contemporaneamente manca la pellicola cornea che nelle razze senza
ciuffo copre le narici. È noto che la respirazione si compie attraverso
le narici, ma nei polli affetti da catarro nasale l'efflusso del naso,
indurendosi nelle pareti dei fori nasali, finisce per ostruirli, ed
allora l'animale respirerà male ed aprirà il becco per facilitare la
respirazione: l'allevatore avrà così il modo di capire che l'animale
può essere affetto da pipita, corizza contagiosa, catarro bronchiale,
ecc., e potrà evitare l'aggravarsi del male; ma nella padovana
l'ostruzione delle cavità nasali non si verifica molto facilmente,
stante l'ampiezza delle narici, e ne consegue che il pollo, anche
ammalato, non ne darà contezza.

Negli organi respiratori dei polli ciuffati, stante l'anormalità delle
aperture nasali, le sostanze sospese nell'aria vengono mal trattenute e
perciò introdotte in eccesso ai polmoni. Per correlazione di sviluppo,
la protuberanza ossea ove risiede il ciuffo, quanto più grande sarà,
tanto più ampie narici richiederà, quindi emerge per conseguenza
che il ciuffo straordinariamente sviluppato per continua elezione
artificiale, ha finito per darci animali soggetti a mille malanni. A
misura che l'elezione svilupperà l'ampiezza del ciuffo, le vie nasali
diventeranno sempre più anormali, ma coll'ampiezza del ciuffo si altera
anche l'organo della vista: talvolta si vedono soggetti il cui ciuffo
è tanto enorme che le penne anteriori toccano ed offendono l'occhio; in
tal caso è umano di tagliarle, tanto più che l'animale non può affatto
vedere intorno a sè.

Queste giuste osservazioni, che a suo tempo pubblicai nell'_Allevatore_
di Milano, suscitavano il malcontento di qualche allevatore padovano
troppo padovano; così l'amico Mazzon credette d'infliggermi la censura
per leso _padovanismo_, ma d'altronde l'eloquenza dei fatti è lì a
dimostrare che la padovana a ciuffo ha appunto tutte le pecche che
le si attribuiscono: indubbiamente è una splendida e superba razza
ornamentale, ma non perciò immune dai gravi difetti che le ho, a
ragione, attribuiti.

La _correlazione di sviluppo_, tanto chiaramente illustrata dal Darwin,
ha positivamente reso anormale il capo di questo pollo ciuffato, dal
momento che si è voluto ottenere sempre più grande il ciuffo.

Mi sono un po' dilungato sulla conformazione particolare del cranio
dei padovani per dimostrare che la selezione applicata continuamente
ad una caratteristica d'un volatile ci porta a risultati meravigliosi:
il ciuffo, l'attrattiva principale della razza padovana, venne
continuamente selezionato e perciò il suo volume aumentò tutti gli
anni, e continuerà sempre a svilupparsi, finchè sopraggiungeranno
tali anormalità per correlazione di sviluppo che la selezione dovrà
manifestarsi nel senso opposto, cioè nella diminuzione del ciuffo,
senza di che la razza finirebbe per scomparire.

Ecco dunque un altro caso che milita a favore dell'utilità
dell'incrociamento delle razze avicole: nel caso che c'intrattiene,
la diminuzione del ciuffo, e per conseguenza l'arresto dello sviluppo
mostruoso delle aperture nasali e del cranio, non si potrebbero meglio
ottenere immediatamente, che incrociando la razza con altra meno
ciuffata.

Come variano i polli variano anche i colombi, anzi le differenze
osteologiche si manifestano più abbondantemente che nei primi: non mi
fermo su questo soggetto che è troppo vasto e non confacente ai limiti
di questo lavoro, esclusivamente compilato per illuminare il pratico
allevatore.

Le altre specie dell'avicoltura variano molto meno dei polli e dei
colombi, anzi ve ne sono di quelle, l'oca p. es. che non hanno variato
affatto.

Le cause che determinano la variabilità dei nostri volatili domestici
devonsi ricercare essenzialmente nella nutrizione abbondante forse
anche nel clima più favorevole di quello naturale alla specie: anche
l'incrociamento causa la variabilità degli esseri organizzati, anzi
molti autori attribuiscono solamente ad esso tutte le cause della
variabilità, ma non vi sarà forse nessun allevatore pratico che potrà
accettare siffatta credenza.

Finalmente dirò che la selezione è forse una delle più potenti cause
che concorrono alla variabilità dei nostri volatili e credo di averlo
sufficientemente esposto cogli esempi ora citati sulla razza padovana.