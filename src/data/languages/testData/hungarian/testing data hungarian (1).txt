úr elé és zokogó hangon, kétségbeesve, fuldokló
sírással beszélt... beszélt... beszélt...

Nem értettük meg, hogy mit beszél, mert messze álltunk tőle, de láttuk,
hogy zsidó és most már mindent megértettünk.

Egyedül maradt a szerencsétlen a mellette sikongó vézna kis leánnyal, a
kozákok legyilkolták egész háznépét, s a holttesteket bedobálták a
tűzbe. A kapitány úr ragyás arca lángolt a dühtől.

--A kutyák... a kutyák... sziszegte felbőszülve.

Az égő épületek ezalatt rendre összerogytak. Amikor a hosszú földszíntes
lakóház fedele összeomlott--hatalmas szikrafelhő vágódott fel nyomában a
levegőbe és oly vastag füst csapódott szét, hogy egy-két pillanatig
mindnyájan eltűntünk benne. Az emberek köhögési ingert kaptak a büdös
füsttől s szaporán retiráltak hátrafelé, hogy friss levegőhöz jussanak.
Még benne voltunk a vastag füstben, midőn a már-már izzó hamuvá leégett
kazlak közelében váratlanul egy lövés esett.

Morelli kapitány úr azonnal odafordult és bosszankodva tudakolta annak a
szamárnak a nevét, aki patront felejtett a fegyverében. Azt hitte, hogy
»schlamperei« történt, pedig most az egyszer nem schlampereiről volt
szó. Én már csak akkor érkeztem oda, midőn az emberek elszörnyedve
jelentették a kapitány úrnak, hogy az egyik foglyul esett kaukázusi
kozák altiszt, aki addig mozdulatlanul várta két szuronyos legény között
a sorsát és akit elfelejtettek megmotozni--egyszerre csak revolvert
rántott, s villámgyors mozdulattal arrafelé lőtt, ahol a kapitány úr
állott. A golyó azonban célt tévesztett és a szegény Schmidt őrmester
hátát ütötte át, aki háttal állt az orgyilkos kozák felé és nem is
sejthette, hogy veszélyben forog.

A következő pillanatban a nekivadult gyilkos már le volt fegyverezve, de
ez persze a szegény őrmesteren nem segített. A lövés után még
visszafordult és mondani akart valamit... Azután szép csendesen
megfordult a sarka körül, leült a földre és előrehajtotta fejét annyira,
hogy sipkája a pernye közé esett. Mindjárt utána, abban a percben, amint
az emberek melléje térdeltek, hogy segítsenek rajta, ha lehet--nagy
csomó vér buggyant ki száján, tagjai reszketni kezdtek, s a szegény
őrmester egész hosszában elnyúlt a földön... Mire a reszketés megszűnt,
szája kinyílt, szemei kitágultak és megüvegesedve, meredten bámultak
üregeikben...

Egy káplár mellére nyomta a fülét és hallgatódzott.

--Már nem dobog... mondotta fölgerjedve.

Morelli kapitány úr szintén megvizsgálta kedvenc őrmesterét, de ez a
vizsgálat is szomorúan ütött ki--meg kellett róla győződnie, hogy a
kötelességtudó, derék katona kiszenvedett.

--Meghalt... mormogta sötét arccal.

Schultz hadnagy úr idegesen tépegette finom bajuszkáját.

--Der arme... ő már befejezte.

Nagy főhadnagy úr bika-vállai ennél a szónál ismét megrándultak.
Hirtelen odafordult a kapitány úrhoz, mintha mondani akart volna neki
valamit, de aztán csak mégse mondott semmit, hanem ehelyett odalépett a
dacosan álló gyilkos kozákhoz és olyan hangon, amelynek dühét sohasem
fogom elfelejteni, ráordított:

--Nyomorult orgyilkos! Az ilyen becstelen katonát, mint te...

S a főhadnagy úr nehéz ökle minden acélkalapácsnál súlyosabb erővel
zuhant le a kozák fejére. A rettenetes ütés földhöz sújtotta a kozákot,
a feldühösödött emberek pedig megragadták, s még mielőtt a kapitány úr
tiltó parancsa elhangzott volna--egy szempillantás alatt hátra csavarták
karjait, hogy visszájára kössék gúzsba, mint ahogy a farkast szokták. A
kozák azonban szilaj és erős ember volt--roppant erőfeszítéssel
kirántotta hátracsavart jobbkarját a szorításból és akkorát vágott a
vele szemben álló Pitelka Tóni arcába, hogy annak menten eleredt
orrán-száján a vér. Másodszor is ütésre emelte karját ez a szőrös képű
izmos vadállat, de oly eszeveszett lendülettel kapta öklét a levegőbe,
hogy egyensúlyt vesztve hátratántorodott és belezuhant a mellette izzó
kazal-hamu zsarátnokába. Egy csomó szikra csapódott fel a levegőbe, s a
zuhanás nyomán támadt lyuk ismét betemetődött izzó hamutömeggel...

A legények hiába kaptak utána, hogy kirántsák a tüzes pokolból.

Néhány pillanat mulva egy ennél még sokkal kellemetlenebb jelenetet is
meg kellett érnünk.

Az öreg zsidó asszony, ki eddig ott sírdogált a leégett lakóház
közelében, amely szeretteit maga alá temette--abban a minutumban, amikor
a kozák hatalmas alakja eltűnt a zsarátnokban--felugrott kuporgó
helyzetéből és eltorzult arccal, felbomlott ősz hajjal, mely mint egy
kígyó-csomó röpködött halántékai körül, odarohant a tüzes zsarátnok elé
és sovány karjait égnek emelve, a kielégített bosszú eszelős örömével
rikácsolt a tűzbe valami rettenetes átkot.

Azután beleköpött a tűzbe...

Hát hiszen igaz, ami igaz, volt miért gyűlölnie az ellenséget, mely
egész családját kiirtotta és volt miért örülnie, hogy a gyilkosok közül
legalább egy aképpen pusztult el, mint ahogy az övéi elpusztultak, reánk
azonban mégis oly rossz hatással volt ez a dolog, mintha váratlanul egy
rocska hideg vízzel öntöttek volna végig...

A kapitány úr maga elé vezettette és sokáig beszélt neki valamit német
nyelven. Nem értettük hogy mit, mert messze álltunk,--csak azt láttuk,
hogy az öreg asszony ismét sírni kezdett és a fejét rázogatta. Később
azonban, úgy látszik, mégis csak szót fogadott, mert kézen fogta a
mellette keservesen pityergő kis leányocskát és egy melléje adott káplár
társaságában elindult vele a frontunk háta mögé. Ezen a porrá égett
tanyán már úgy sem volt mit keresnie.

Alig hogy az erdő szélén eltűntek a messzeségben, két huszár érkezett
vágtatva az erdő felől.

Parancsot hoztak a kapitány úrnak.

Mi volt a parancsban, azt nem tudhattuk, a kapitány úr bosszús arcáról
azonban valami affélét lehetett leolvasni, hogy túlságosan jó dolog nem
lehetett benne.

A huszárok csakhamar visszavágtattak, amerről jöttek.

Nekünk meg kiadta a parancsot a kapitány úr, hogy íziben lássunk
munkához és temessük el a halottakat. Ez meg is történt. A foglyokat
hátra indították a divizió felé--a halottakat eltemettük.
Szerencsétlenül járt Schmidt őrmesterünket természetesen külön sírba
temettük el. Keresztet is csináltunk sírja fölé. Nagyon primitív
fakereszt volt biz ez, de mégis csak kereszt volt. A kapitány úr rövid
beszédet tartott felette, mikor leeresztettük a becsületesen kiásott
mély gödörbe, s a ceremóniának ezzel vége volt. Katona-temetés,
ellenséges földön. Nem tartott tovább tíz rövid percnél.

Midőn valamennyi halottal készen voltunk--a kapitány úr hosszasabb ideig
tanácskozott a tiszt urakkal. E tanácskozás eredménye az volt, hogy az
egész századot visszaindították oda, ahonnan idejöttünk: az erdő mellé.

Midőn a századvonal legszélén, egy vén nyirfa tövében, elfoglaltam
helyemet--első dolgom megint csak az volt, hogy levetettem és földhöz
vágtam átkozott bakancsomat, mely ismét szorítani kezdte a lábamat.

Azonban megállj, nyomorult »Fussbedeckung«--itt lesz ma éjjelre az az
eső,--kiteszlek és meg fogsz ázni, mint egy patkány!

Tizenegy óra lehetett, mire végre elálmosodtam és e