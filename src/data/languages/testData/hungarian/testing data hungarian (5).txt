ből az álmot és talpraugrottam. Lám, be furcsa
örömhírei vannak ennek a vasgyúrónak...

--Hogy tetszik ezt gondolni?

--Úgy,--hangzott az örvendő válasz--hogy ha csak a fene megint bele nem
üti az orrát--ma elintézhetjük ügyünket az ellenséggel és aztán fel is
út, le is... mehetünk haza.

Ezt a kedves együgyűséget annyi melegséggel tálalta ki nekem a vasnak ez
a kitűnő májsztere, hogy nem tudtam nevetni rajta.

Aki reggelijének elköltésével volt elfoglalva, az most hirtelen
abbahagyta a szalonnazást és a tőlünk nyugatra fekvő dombvidék felé
kapkodta fejét. Szabad szemmel is észre lehetett venni, hogy az ezen a
dombvidéken elhelyezkedő tüzérütegek hosszú frontján élénk mozgolódás
támadt. Vágtató lovasok száguldoztak egyik állástól a másikig. Egy-két
gépkocsit is láttunk sebes rohanásban a nyugatra lehúzódó völgyektől
északra eső dombsorok felé. És aztán minél figyelmesebben vizsgáltam az
előttem elterülő messze vidéket--annál jobban elbámultam. Honnan lett
ide az a sok ember? Mikor jöttek? Megfoghatatlan, hogy mi semmit sem
vettünk észre, pedig el sem mozdultunk árkaink mellől. Alighanem a
földből nőttek ki, mint langyos tavaszi eső után a gomba...

Morelli kapitány úr éles sípja most megszólalt. Ez azt jelentette, hogy
»Ruhe!«--ettől a pillanattól kezdve csend legyen.

--Aufpassen und Ruhe!... hangzott a kapitány recsegő hangja.

Őrmester úr Varga mellettem hasalt és semmiképen nem volt megelégedve a
paranccsal.

--Minek a fenének... dörmögte békétlenül,--iszen nem mutatkozik sehol
semmi...

Nemsokára azonban mutatkozott.

Az ágyúütegek távoli vonala felől hol itt, hol ott vágódott fel a
levegőbe egy-egy csomó szennyesbarna füst... s rövid vártatva rá
meghozta a szél az ágyúdörgés tompa lökéseinek hangját is. Ez a
veszedelmes zenéje a háborúnak rendkívüli izgalmat váltott ki nálunk is
az egész fronton és nem hagyta érintetlenül a mellettem hasaló Varga
őrmestert sem. Láttam, hogy egészséges piros arca gyorsan vörösödik,
azután hirtelen elsápad... majd ismét elborítja egy friss vérhullám úgy,
hogy egész a hajáig belepirul... Nem kivétel ez alól senki. Az én
természetem elég nyugodt. Nem igen izgulok. Félelmet sohasem ismertem.
Mégis éreztem, hogy egész testemen végigzsibong valami különös
nyugtalanság, s a kezem nem egészen mozdulatlanul markolja a Mannlicher
agyát.

--Most tehát mégis csak mutatkozik valami... súgtam oda az őrmesternek.

--Igen... úgy látszik--bólintott fejével a nagy békétlen.

Midőn a messze nyugati tájak felől heves fegyverropogás is hallható
lett, őrmester úr Varga felütötte a fejét.

--Jól van, ez már beszéd... mormogta elégedetten.

Nem értettem, hogy mire céloz.

--Hogy tetszik ezt gondolni?

Rám nézett.

--A fene gondol valamit--válaszolta szemmel látható
izgatottsággal,--hanem tudja, az úgy van, hogy amíg csak az ágyúk
diskurálnak, addig nem is érdemes odafigyelni, mert nagyon messze van a
bál--amikor azonban már a puskák is beleszólnak a dologba, akkor remélni
lehet, hogy az ügy komolyodik. Igen, igen... most már csakugyan
komolyodik. Hallja?

Intettem, hogy hallom.

Erős gépfegyverkattogás vegyült a puskák ropogásába.

--Hát igen... ismételgette egyre nagyobb izgatottsággal a vasgyúró, ez
már beszéd... ez már komoly beszéd...

Néhány perc mulva harmadszor is megszólalt a Morelli kapitány úr sípja.

--Aufpassen! Vigyázni, fiaim...

Ebben a pillanatban a leégett tanya irányában levő lankás
magaslaton--tőlünk körülbelül kétezer lépésnyire--alig kivehető apró
pontok jelentek meg a láthatár vonalában.

A távolság még sokkal nagyobb volt, semhogy a talajból alig kiemelkedő
pontoknál egyebet is ki tudtam volna venni, annyit azonban szabadszemmel
is láttam, hogy ezek az apró pontok mozgásban vannak. Rendes vonalban,
ritkásan voltak elosztva, s hol előtűntek a talaj homályos alapjából,
hol meg ismét beleolvadtak, úgy, hogy percekig nem látszott semmi.

Most Varga őrmester piros arca jelent meg az árok végén, ahol az én
Standom volt. Morelli kapitány úr parancsait osztogatta ki a legények
között, s eképen jutott el útjának legvégére az én állásomig.

Roppant haragos volt a derék mester az egész mindenségre. Ebbeli
elkeseredett hangulatában mindenkit letegezett, s kifejezéseinek
egynémelyike vetekedett borsosság dolgában a legerősebben megfűszerezett
gulyással is.

Széles melle úgy dolgozott, mint egy kovácsfújtató,--öklével--azzal az ő
minden acélkalapácsnál nehezebb öklével--akkorákat vágott mérgében az
árkom földjére, hogy ezekbe a lyukakba egy gyermekfej is könnyen
belefért volna. Miatyánk ki vagy a mennyekben, ha ez az ember egyszer
komolyan fejbe talál valakit ütni ezekkel az ő rettentő ökleivel!

--Sohse haragudjék, őrmester úr--próbáltam csillapítani a mérges
Herkulest--egyszer majd csak vége lesz.

--Ennek?

--Ennek.