

Fél hatra »Vergatterung«-ot fújtak.

Cudar meleg volt, de ezzel most már nem törődtek az emberek. Lengedezett
valami kicsi szél is, s ez annyira amennyire elviselhetővé tette a
forróságot. A fődolog az volt, hogy nem ültünk a marhakocsikban.

A vidék, amit be lehetett látni, nem volt valami szép. Kopár dombok,
lankás emelkedések, messze elnyúló lapos völgyek látszottak a
távolságban. A legtávolabbi láthatárt sem zárták be a hegyek. Lehet,
hogy alföldi ember más szemmel nézte volna ezt a vidéket, mi azonban egy
szálig hegyvidéki emberek voltunk, hát persze, hogy csunyának találtuk.

Este nyolc órakor lekanyarodott a regiment egy elég mélynek látszó
völgybe.

A fordulóról már észrevettük, hogy odalenn katonai tábor van. Sátrak
szürke vászna tűnt szembe jókora területen. Gulába rakott fegyverek nagy
sokaságát vettük észre a sátrak vonalában, tábori konyhák füstje
szivárgott a szél irányában, amely most valamivel élénkebb jóindulattal
hűtötte le homlokunkon a verítéket.

Szemmértékkel mérve, egy teljes divizióra becsültem a lenn táborozó
katonaságot. Később megtudtam, hogy jól taksáltam, mert tényleg a mi
hadosztályunk táborozott itt már hét nap óta. Mi voltunk az utolsó
tartalékosok, akik még hiányoztak. A mi bevonulásunkkal komplett
hadilétszámon állt a divizió, amelynek vezére báró G. altábornagy úr ő
excellenciája volt. A fiatal sorhadbeliek ismerték, mi öregebbek nem.

Fél kilencre lenn voltunk a völgyben.

Roppant zajos fogadtatásban részesültünk, amikor bevonultunk a
táborba,--olyan hurrázás és éljenzés harsogott felénk, mintha már
megvertük volna az ellenséget. Fogalmam sincs róla, miért örültem magam
is, hogy már itt vagyunk, de örültem és még sokkal jobban örültem volna,
ha lábamon az az átkozott bakancs-folt nem komiszkodott volna.

Amint kijelölt helyünket a táborban elfoglaltuk és komócióba tehettük
magunkat, azonnal levetettem a bakancsomat. Azt reméltem, hogy talán a
kapca gyűrődött össze a folt tájékán, azért szorít most jobban, mint
eddig,--de bizony a kapca símán fogta körül a lábamat. Megint csak
szemrehányásokat tettem magamnak, hogy nem használtam fel a majszter
ajánlkozását és hittem a »kijárás«-ban--most persze már későn, mert más
bakancsot itt nem kaphattam. Kivághattam volna ugyan a varrást, de hátha
esős idő fogja felváltani a forróságot--mit csinálok lyukas lábbeliben?
Az ördög vigye el ezt az egész dolgot.

A meleg nem engedett napszállta után sem, de nagyon szép csillagos
éjszakánk volt.

A tábor-őrszemeken kívül mindenki aludt. Én sokáig nem tudtam
elszunnyadni. Hátamra fekve bámészkodtam a csillagos égre és
elkalandoztam, gondolatban, haza, erdeim közé. Vajjon mit csinálhat két
lustám, ha nem kell tőle tartaniok, hogy a sarkukban vagyok? Szegény jó
kutyám! Hogy kereshetett az engem napokig, míg végre belenyugodott, hogy
egy darabig nem fogjuk, egymást látni.

Hm... de hátha soha többé nem fogjuk egymást látni? Lám, lám... ez eddig
eszembe sem jutott. Igazán egy pillanatig sem gondoltam rá eddig, hogy
voltaképen ez az eshetőség sincs kizárva...

Most, hogy eszembe jutott--úgy éreztem, hogy semmi hatással sincs reám.
Elvégre, aki olyan életpályát választott magának, mint én, annak arra is
lépten-nyomon el kell készülve lennie, hogy valamelyik tettenért vadorzó
gyorsabb talál lenni és hamarabb röpít golyót a fejembe, mint mi az ő
fejébe, punktum... eddig van és igazán nincsen tovább. Az erdőségek
mélységeiben járván, sohasem tudtam, hogy mikor és honnan leshetnek rám
ezek a gazfickók,--hozzá voltam tehát szokva, hogy minden egyes utamon a
fejemmel játszom. Innen van, hogy a halál gondolata rám semmiféle
különösebb hatást nem tehetett.

A csillagok állásából következtetve, lehetett tizenegy óra is, amikor
végre magam is elaludtam.

Reggelre kelve nagy örömmel tapasztaltam, hogy a forróság valamennyire
engedett és ami még jobban megörvendeztetett, az a bakancsom kegyes
engedékenysége volt,--alig éreztem, amikor felhúztam. Derék dolog!
Egészen kényelmesen tudtam benne járni. Arra persze ebben a pillanatban
nem gondoltam, hogy reggel az ember lába jelentékenyen kisebb, mint
napközben, ha már munkában van.

Öt órakor már az egész tábor fenn volt. A konyhákon főtt a kávé, az
emberek egy a táboron keresztül folyó, elég bő vizű érben mosdáshoz
láttak. A naposok parancsot hoztak, hogy fél hétre mindenki legyen
készen, mert lehet, hogy ezt a táborhelyet a divizió egy része el fogja
hagyni. Úgy is volt. Valamivel fél hét óra után úgy a tábor jobb-,
valamint balszárnyán, ahol mi lógeroztunk, élénk mozgolódás támadt.

Századparancsnokom, Morelli kapitány úr, szinte futva érkezett meg a
hadiszállás felől és izgatott arccal, mindazonáltal büszkén és nagyon
elégedetten közölte tisztjeivel és a legénységgel, hogy a regiment
keleti »Vorhut«-jának (elővédjének) az ezredes úr a mi századunkat
rendelte ki. Also auf.

Tíz perc alatt készen voltunk. Morelli kapitány úr nyeregbe kapaszkodott
és kicsit borízű, rekedtes hangján elkiáltotta magát:

--Vorwärts, fiaim, éljen a haza!

Dörgő éljennel válaszoltunk és elindultunk észak-keleti irányban a
táborhelytől. Marsközben egyszer még visszanéztem. Az jutott eszembe,
hogy látjuk-e még vajjon valaha azokat, akiket most ebben a határszéli
völgyben hátrahagytunk? Miért jutott ez épen most eszembe, igazán nem
tudom.

Délelőtt tizenegyig szakadatlanul mentünk.

Keresztülhaladtunk egy kis erdőcskén is. Silány erdőcske volt biz ez,
odahaza inkább csak ciherszámba mehetett volna.

Útnak, vagy útfélének itt már híre-hamva sem mutatkozott. Még
marhacsapást sem láttunk, pedig már jókora darab földet hagytunk a
hátunk mögött. Se szarvasmarha nem járt itt, sem ember. Mert bizony
embert sem láttunk. Felkapaszkodván egy lankás hágóra, ott egy
nyírfákkal körülszegett tisztáson végre megpillantottuk az
ember--nyomát. Csak a nyomát és nem az embert.

Egy porig leégett tanya vagy más efféle szerdék lehetett, ami itt
szemeink elé került.

Az épület földig le volt égve, közel ehez a hamurakáshoz még két másik
hamurakás is szürkéllett, talán az ólak vagy kukorica-kasok maradéka. A
szegény fák megperzselve szomorkodtak a pusztulás e néma helye felett,
amely találgatásainkra semmiféle választ nem adhatott.

Röviddel esti hét óra előtt az erdő szélére érve--mintegy ezer lépésnyi
távolságban--megint nagyon csúnya látvány ütközött váratlanul a szemünk
közé.

Az innen tovahúzódó legelő közepén egy nagy tanya állt lángokban.

Rengeteg koromfekete füst és szikrázó perje vágódott föl a levegőbe. A
recsegést egészen az erdőig hallottuk, holott jó ezer lépésnyi volt a
távolság. Három hosszú szín-féle épület, a lakóház, a hátulsó kasok és
ólak, nemkülönben a szalma-és széna-kazlak égtek. Óriási fekete füst
szállongott különösen a kazlak felett. Egy-egy pillanatra semmit sem
lehetett látni, csak ezt a vastag, szikrával kevert, széles lökésekkel
szerteszét gomolygó fekete füstöt... Szabad szemmel is észre lehetett
venni, hogy a megriadva ide-oda futkosó barmokat lovas katonák fogdossák
össze és terelik hátra az égő tanya mögé.

Rövid vártatva Morelli kapitány komolyra keményedett ragyás arcát
pillantottuk meg az erdő szélén. Megállt egy bokor alatt és nyomban
gukkerezni kezdte az égő tanyát. Azután magához intette a tiszt urakat
és látszólag semmivel sem izgatottabban, mint ahogy a manővereken
szokta, így szólt: