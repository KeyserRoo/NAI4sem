

Megbámultam a mestert. Éreztem, hogy én, aki egész életemben mindig
fegyverrel bántam és azt képzeltem, hogy amit egy golyós puskával
gyorsaság és biztos »treffer« dolgában produkálni lehet, abban engem
senki sem mulhat felül--képtelen vagyok versenyezni ezzel az emberrel,
akinek pedig ez nem is tanult mestersége.

Oly gyorsan dolgozott, mint az ördög.

--Ügyekezzék, főerdőtanácsosúr!--kiáltotta felém és édesdeden elnevette
magát,--minél szaporábban ügyekezünk, annál hamarabb mehetünk haza...
bumszti, a pléhangyalát, ezt elhibáztam!

A szakadatlan fegyverropogásba most egy váratlan vendég szóllott bele.
Magasan fejünk felett jelent meg és fülsükítető dördüléssel robbant szét
a csaták e legmérgesebb és legveszedelmesebb viperája és orgyilkosa: a
shrapnel.

Láttam, hogy néhány emberünk hátrahanyatlik és visszaesik az
árokba--ezeket megcsípte az undok kígyó valamelyik méregfoga. Egyiküknek
a feje volt csupa vér, egy másiknak vállába szakított bele a
shrapnelszilánk... Szekeres Tóni és Hudecz Mihály azonnal
szörnyethaltak...

Morelli kapitány úr és szanitéceink térdeltek mellettük. Mi többiek egy
pillanatra se hagytuk abba a tüzet, melyet ez után a szerencsétlenség
után még a boszúvágy is szított.

Szakadatlanul ropogtak egész frontunkon a fegyverek, s a fejünk felett
tovabúgó új, meg új shrapneleket most már dühös ordítás fogadta. Ezek az
undok dögök kihozták sodrukból az egyébként nyugodt legénységet, öklök
emelkedtek a levegőbe, valahányszor csak egy-egy ilyen átkozott bestia
keresztülsivított árkaink felett és becsapott a hátunk mögött levő erdő
fái közé.

Egy-egy bükkfának emberderékvastagságú oldalágai úgy repültek
szerteszéjjel, mintha vékony cirokseprő ágszálai lettek volna.
Hallatlan, micsoda gyilkos ereje van egy ilyen pokolfajzatjának! S a
hangja... az az ő hegyesen búgó, átható, százezer egyszerre megrepedt
üveg fülsértő pengéséhez hasonló förtelmes hangja... No, hogy az ördög
vigye el a gazdáját,--igazán mondhatom, hogy ki tudja lódítani
békességes sodrából még az ilyen magamszőrű csendes természeteket is.
Nem csodálkoztam rajta, hogy a fiúk az öklükkel fenyegették meg a fejük
felett tovasikoltozó shrapneleket.

A hátunk mögött levő szerencsétlen erdő menthetetlenül lángba borult
volna, ha a shrapnel saját óriási légnyomása ki nem oltotta volna a
keletkezhető tüzet.

Egy pimasz suhintást saját külön nyirfám legfelső ágai is kaptak. Egész
csomó letépett levél repült le róluk.

Világvégéig persze semmi sem tart.

A fiúk elkeseredett haragja is csak valami félóráig bírta heves
lobogással, azután már lohadt a harag s végül egészen elcsendesedett.

Morelli kapitány úr valahonnan a földből e pillanatban a hátunk mögött
termett. Arca csak úgy ragyogott az elégedettségtől.

--Nagyszerűen megy, fiaim, nagyszerűen megy, meg vagyok veletek
elégedve. Nem hoztok szégyent öreg kapitányotokra. Köszönöm! Derék
fiúk... így is kell! Összomlott az egész támadás. Meg vannak állítva.
Hátrálnak!

Az öreg úr kezeit dörzsölgette örömében s egy szempillantás mulva már
messze járt tőlünk, hogy a front valamely másik pontján dícsérje meg a
fiai ügyességét...

Varga őrmester nagyokat fújva ráncolta össze homlokát.

--Azt mondta a kapitány úr, hogy hátrálnak?--kérdezte szinte megütközve.

Intettem, hogy azt mondta.

--Nézzük csak, kérem, igaz-e?

Mindketten figyelmes vizsgálat alá vettük az ellenséges vonalat és
meggyőződtünk róla, hogy Morelli kapitány úr helyesen ítélte meg a
beállott fordulatot. Az összetört ellenséges vonal rendetlen
visszavonulóban volt. Egy-egy részén világosan ki lehetett venni, hogy
valósággal menekülnek a feltünedező apró pontok s sietve bukdácsolnak
tova a fűben, mely végig meg volt rakva mozdulatlan pontokkal. Ezek
voltak a sebesültek és a halottak... Sok ilyen pont hevert a fűben s a
számuk eközben is nőtt. Hol itt bukott fel fegyvereink ádáz tüzében
öt-hat ilyen emberi pont, hol ott. Borzasztó... Most, hogy Varga
őrmesterrel abbahagytuk a tüzelést, ösztönszerűen arra gondoltam, hogy
azoknak az embereknek odahaza szintén van édesanyjuk, aki reszkető
lélekkel várja haza a gyermekét és íme, hiába várja... A szerencsétlen
ott kínlódik vérében a száraz fű között és nincs aki segítsen rajta.

Szörnyű sors... de szörnyű akkor is, ha minket ér. Kölcsönbe megy.
Minket sem pólyáz puha vattába a hadjárat... tehát voltaképen miért
iparkodik kivirágzani szívünkben a szánalom?

Különös teremtménye a természetnek az ember. A legádázabb pusztító harci
készség után--asszonyos ellágyulás. S ez mind belefér az öklömnyi
szívbe. Mégis csak ez a legóriásibb műhely...

Őrmester úr Varga eközben még mindig megütközve figyelte a távolságban
visszafelé bukdácsoló apró pontokat, azután szinte elkeseredve fordult
hozzám, s hatalmas ökleivel ismét elkezdte döngetni az árok puha
földjét.

--Hátrálnak, kérem... hátrálnak, a fene egye meg őket, ebben nem lehet
kétség! Itt hagynak és nekünk nem szabad utánuk mennünk. Nem lehet velük
véglegesen elintézni a dolgot és emiatt nem lehet hazamenni... Tetszik
érteni, hogy mi ez? Itt muszáj maradni száz esztendeig, ha így megy! A
suszterangyalát ennek a piszok világnak.... ha így megy...

A közelben posztoló legények mind felénk pislogattak és suba alatt,
titokban röhögtek a roppant haragos mesteren, akinek egészségétől
duzzadó arca ismét el volt borítva a leggyilkosabb méreggel.

Ebben a pillanatban oly közel robbant szét fejünk felett egy bestia,
hogy ösztönszerűen valamennyien hasra vágódtunk.

Lassan felemeltem a fejemet és körülnéztem.
